```markdown
# 石部

## 丹砂（君）
味甘，性微寒，无毒。又云有毒。（忌与磁石相克，畏碱水。大块、色光明者佳。细研水飞用。即朱砂。）
主治身体五脏百病，养精神，安魂魄，益气明目，通血脉，止烦渴，凉心热。杀精魅邪恶鬼，治疮疡疥瘘。

## 石钟乳
味甘，性温，无毒。（忌牡丹、玄石、牡蒙，畏紫石英。）
主治咳逆上气，明目益精，安五脏，通百节，利九窍，下乳汁，疗脚弱疼冷，下焦伤竭。

## 云母（君）
味甘，性平，无毒。（畏鮀甲及东流水，忌徐长卿，忌羊血。）
主治身皮死肌，中风寒凡如在车船上。除邪气，安五脏，益子精，明目，治赤白痢及带下。

## 阳起石（臣，云母根也。）
味咸，性微温，无毒。（忌泽泻、菌桂、雷丸、蛇蜕、石葵、菟丝，忌羊血。）
主治崩中漏下，补不足，破子脏中血，癥瘕结气，寒热，疗肾虚。

## 石胆（君，胆矾也。）
味酸，性寒，无毒。（忌铁，忌火，畏盐。）
主治风寒湿痹，胸胁胀满，呕吐酸水，解毒，疗目赤肿痛。

## 磁石
味辛，性寒，无毒。（杀铁毒，忌牡丹、莽草、石脂。）
主治周痹风湿，肢节中痛不可持物，洗洗酸痛，除大热烦满及耳聋目昏，养肾气，强骨气，益精，通关节，消痈肿鼠瘘，颈核喉痛，小儿惊痫。

## 铛墨（即百草霜。）
主治蛊毒中恶，血晕吐血，亦涂金疮，生肌止血。

## 铜青
性平，微毒。
主治妇人血气心痛，合金疮，止血，明目，去肤赤息肉。

## 自然铜
味辛，性平，无毒。
主治疗折伤，散血止痛，续筋骨，破积聚，治打扑损。

## 古文钱
主治翳瘴明目，疗风赤眼，妇人横逆产心腹痛，月膈，五淋，烧以醋淬用，眼暴痛。

## 铅丹（君，一云臣。）
味辛，性微寒。
主治吐逆胃反，惊痫癫疾，除热下气，除毒热脐挛，金疮溢血，治疟及久积，煎膏止痛生肌。

## 粉锡（使，即光粉也。）
味辛甘，性寒，无毒。
主治伏尸毒螫，杀三虫，去鳖癥，疗恶疮，堕胎，止小便利。炒黑治小儿疳气久痢。

## 伏龙肝
味辛，性温。（此灶中对釜月下年深黄土。）
主治妇人崩中吐血，止咳逆，止血，消痈肿毒气，妊娠时疫热病，令胎不堕，中风不语，心烦恍惚，手足不随或腹中痛满。

## 石灰
味辛，性温，有毒。（用风化者。）
主治疽疡疥瘙，热气恶疮，癞疾死肌堕眉。杀痔虫，去黑子、息肉。治金疮，生肌止血，产后脱肛，玉门不闭，熬水澄清暖洗。

## 礜石（使）
味辛甘，性大热，有毒。（与砒同，忌鹜屎、虎掌，冬月置水中不冰，火炼服。）
主治寒热鼠瘘蚀疮，死肌风痹，腹中坚癖邪气，破积聚痼冷，去鼻中息肉，不炼服则杀人及百兽。

## 石蟹
味咸，性寒，无毒。
主治青盲，目淫肤翳及百翳，漆疮，解一切药毒并蛊毒，消痈肿，治天行热疾。

## 石燕
性凉，无毒。
主治淋，妇人难产，两手各把一枚，立验。

## 代赭（臣，一云使。）
味苦甘，性寒，无毒。入手少阴经、足厥阴经。（忌大附子。）
主治鬼疰贼风蛊毒，杀精鬼恶鬼，腹中毒邪气，女子赤沃漏下，带下百病，产难堕胎，血痹血瘀，小儿惊痫疳疾，泻痢脱精，尿血遗溺，金疮长肉。

## 青礞石
主治食积不消，留滞脏腑，宿食癥块久不差，及小儿食积羸瘦，妇人积年食癥攻刺心腹。

## 花乳石（色正黄，黄石中有淡白点，以此得花之名，或名花蕊石，大火煅用。）
主治金疮出血，仓卒中金刀，刮末傅之即合，不作脓。又疗产妇血晕，恶血出。
```