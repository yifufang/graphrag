```markdown
# 谷部（酿造类十三种）

## 淡豆豉
得醋良。  
苦，寒。入手太阴经。调中下气，发汗解肌。治伤寒温疟，时行热病，寒热头痛，烦躁满闷，发斑呕逆，懊憹不眠，及血痢腹痛。  
得薤白，治痢疾。配葱白，煎，发汗。（《肘后》用代麻黄汤。）配生栀子，探吐烦闷。佐杏仁，开膈气。  
伤寒时症，宜下不宜汗者禁用。  
怪症：肉出如锥，痛痒非常，不能饮食，此血壅也。若不速治，溃脓不已，服豆豉汤则愈。外用赤葱皮烧灰淋洗。

## 蒸饼
甘，平。消食化滞，益气养脾，和血止汗。利三焦，通水道。  
得御米壳、白蜜，共炒为末，蜜丸，治下痢腹痛。  
炒用。

## 小麦曲
甘，平。调中下气，消食开胃。通膈气，消痰逆，除烦破结，下鬼胎。  
炒用。

## 六神曲
甘、辛、温。入足阳明经。调中和胃，化水谷，消积滞。治痰逆，霍乱腹痛，泄痢胀满，癥结，及产后回乳。  
得吴萸，治暴泄不止。  
孕妇忌用。  
造曲法：五月五日，或六月六日，或三伏日，以白面百斤，青蒿、苍耳、野蓼各取自然汁三升，杏仁捣泥、赤小豆为末各三升，以配白虎、青龙、朱雀、玄武、勾陈、縢蛇六神。通和作饼，麻叶或楮叶包罯，如造酱黄法，待生黄衣晒收之。陈久者良。炒黄研用。

## 红曲
甘，温。入足阳明、太阴经血分。消食活血，治赤白痢。  
配香附、乳香末，治心腹痛。入六一散，治湿热痢。煎黄酒服，治血气痛。煎童便服，治怒伤吐血。

## 谷芽
甘，温。入足阳明、太阴经。快脾开胃，消食下气，温中化积，为健脾温中之圣药。

## 麦芽
咸，温。入足阳明经。除痰饮，化癥结。治一切米麦果积，治妇人乳秘成痈。  
得川椒、干姜，治谷劳嗜卧。  
炒黑用。  
多服伤肾气。孕妇禁用。

## 饴糖
甘，温。入足太阴经。补中益气，健脾化痰，润肺止嗽。治咽痛，止吐血。解附子、草乌头毒。  
中满、吐逆、牙疳及肾病者忌用。

## 醋（一名苦酒）
制四黄、丹砂、胆矾、常山。  
酸、苦，温。入足厥阴经。散水下气，散瘀解毒。涂消痈肿，疗心腹痛。  
磨青木香，治卒心痛。磨南星，敷瘤痈。调生大黄，涂肿毒。调釜底墨，敷舌肿胀。调雄黄，涂蛇啮。渍川黄柏，含漱口疮。  
感冒外邪及脾病，手足屈伸不便者，禁用。服茯苓、丹参者忌之。  
怪症：浑身虱出数升，血肉俱坏，痛痒异常，但吃冷水，号哭不止，身齿皆黑，舌尖流血不已。此湿热伤于脾肾也。用盐、醋常服之，自除。

## 酒（即米酒）
畏枳椇、葛花、赤豆花、绿豆粉。忌诸甜物及乳同食。  
辛、甘，大热。行十二经络。通血脉，利筋骨，温肠胃，润皮肤，引药势上行。少饮则和血行气，壮神御寒，辟邪逐秽。过饮则伤神耗血，损胃烁精。  
配生地汁，治产后血秘。  
怪症：饮酒不醉，片刻不饮则叫号不已，弗与饮食，取辣酒一坛，就病人口边打开酒坛，使酒气冲入病人口中。病者欲饮，切不可与。须臾，吐出一物，直下坛底。用纸封好，火煨酒干一半，开视之，如猪肝，四面有孔，弃之江中。

## 烧酒
辛、甘，大热。开郁消积，通膈除痰，祛寒截疟，杀虫驱瘴，辟邪逐秽。治水泄，止冷痛，滴耳中积垢结块。（半时辰即可钳出。）  
得飞盐，治冷气心痛。和井水，治吐逆不止。和猪脂、香油、蜂蜜，治寒痰咳嗽。  
同姜、蒜食，生痔。（绿豆粉可解其毒。）  
黄酒、烧酒，俱可治病，但最能发湿中之热。若贪饮太过，相火上炎，肺因火而痰嗽，脾因火而困怠，胃因火而呕吐，心因火而昏狂，肝因火而善怒，胆因火而发黄，肾因火而精枯，大肠因火而泻痢，甚则失明，消渴呕血，痰喘肺痿，痨瘵，反胃噎隔，鼓胀瘈疭，痈疽痔瘘，流祸不小，可不慎欤？

## 老酒糟
甘，辛。温中消食，除冷杀腥。罨跌伤，行瘀血，敷蛇咬诸毒。

## 米皮糠（即米秕）
甘，平。入手足阳明经。蜜丸服，通肠开胃，下气磨积。
```