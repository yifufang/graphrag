```markdown
# 果部（味果类五种）

## 蜀椒（一名川椒。子、叶）
得盐良。杏仁为之使。畏款冬花、防风、附子、雄黄、冷水、麻仁浆。
辛，热，有毒。入手足太阴经，兼入命门气分。通上焦君火之阳，达下焦命血之气。开腠理，行血脉，散寒湿，化癥癖，止泄泻，杀蛔虫，疗温疟，去痰饮。
得醋煎熟，入白矾稍许服，治伤寒呕衄。得生地自然汁煎稠和丸，治元脏伤惫。配乌梅，伐肝气。配益智仁，缩小便。配茯苓，蜜丸，补益心肾。配茴香，枣肉丸，治久泻。配苍术，醋丸，治飧泄不化。
炒热，布裹椒，包阴囊肿大，疼闷欲死。服药呕吐，加川椒。（蛔见此自服。）
去核，微炒出汗，捣去里面黄壳，取红用。酒蒸，或盐水炒，随症制之。炒热，熨冷湿诸痛。
多用伤气失明。肺脾有热，阴火虚盛者，禁用。闭口者杀人。
子（名椒目）
苦，寒。专行水道。治水蛊，定痰喘。
得猪上唇，治盗汗。
或生用，或微炒用。
叶
和葱、艾、醋捣，罨内外肾吊，及霍乱转筋。
胡椒
辛，热。有毒。入足阳明经气分。除寒湿，下膈气。治一切风冷、积滞、痰饮、泻痢诸痛，杀一切鱼肉鳖蕈诸毒。
得木香、蝎梢，治背膜寒癖。配绿豆，为末，治冷热下痢。（一岁各一粒。）使芒硝，治大小便秘。入麝香，治伤寒呃逆。
多用动血伤气，发疮昏目。因热致病者禁用。
毕澄茄
辛，微温。入足太阳经气分。散膀胱冷气，祛脾胃寒邪。
得豆蔻仁，治噎食。（寒气去也。）配荆芥、薄荷，治鼻塞。（风寒在肺。）佐良姜，治寒呃。
去柄及皱皮用。酒浸蒸晒干，或酒拌炒用。
虚热者禁用。麝香，治伤寒呃逆。
吴茱萸
蓼实为之使。畏紫石英。恶丹参、硝石、白垩。
辛、苦、热。有毒。入足厥阴经血分，兼足太阴、少阴经气分。疏肝燥脾，温中下气，开郁化滞。除阴湿，逐风寒。治一切厥气上逆，厥阴头痛，呕逆吞酸，痞满咽塞，喉舌生疮，肠风泻痢，脚气水肿，疝气阴毒，心腹诸痛，虫鬼疰，及产后余血。
得硫黄、大蒜，研匀涂腹，治小儿肾缩。（初生受寒所致，仍以蛇床子烧烟熏之。）得茯苓，治痰饮。得盐水，暖膀胱，治脾泄。（他药虽热不能分解清浊。）得干姜，治干呕及吞酸。（因火而酸勿用。）配橘皮、附子，治肾气上哕。配川连，治下痢水泄。醋调贴足心，治喉舌生疮。（性虽热而能引热下行。）
陈久者良。闭口者有毒。拣净，并去梗，泡去苦汁，晒干炒用。止呕，以黄连水炒。治疝，盐水炒。治血，醋炒。散寒，酒炒。
生嚼数粒，擦痘疮口噤。
多用伤神损元气，动火昏目，发疮咽痛。病非寒滞有湿者勿用。即有寒湿者，亦宜酌量少用。下气最速，阳虚者禁用。
怪症：寒热不止数日，四肢坚如石，击之似钟磬声，而形体日渐瘦削，此肝气结也。合木香等分，疏其肝气自愈。
吴茱萸得东方震气，直入厥阴，招其垂绝不升之阳，以达上焦。仲景于少阴证手足厥冷，烦躁欲死者，用吴茱萸汤重固元阳于厥阴之中，良有以也。王又原曰：少阴厥阴，俱有烦躁。少阴之躁在水，由龙火不归，姜、附得以回阳。厥阴之躁在木，乃雷火上逆，用姜、附则重其震烈矣。吴萸、姜、附，性俱大热，而主治不同。错用之，反伤元气，元阳即旋消散，更何药之可救。
茗（一名茶）
甘、苦、寒。入手足厥阴经。降火消痰，除烦止渴。去油腻，清头目。解酒食毒。
得甘菊，治头痛。配干姜，疗霍乱。配白矾研，冷水下，解诸毒。入紫沙糖，通经秘。合生姜，治赤白痢。调葱涎为丸，治产后秘塞。（如用大黄利药利者，百无一生。）
房中烧烟熏，解痘疮作痒。
嫩芽。味甘者良。苦者浓煎恣饮取吐，治痰厥头痛。
虚寒血弱，酒后不寐，皆忌之。空腹者尤忌。服威灵仙、土茯苓者，忌饮茶。
怪症：脑中声响，状如虫蛀，名曰大白蚁。用茗子研末吹入鼻中，至愈而止。
```