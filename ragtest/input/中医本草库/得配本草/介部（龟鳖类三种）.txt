## 介部（龟鳖类三种）

### 龟甲（肉、龟胶）
畏狗胆。恶沙参、蜚蠊。
甘、微咸、平。入足少阴经血分。通血脉，疗蒸热。治腰脚血结，及疟邪成痞。
与妇人头发、芎、归同用，治难产。与枳壳同用，开产门。配杜仲，止泻痢。配鳖板，烧研，治人咬伤疮。
酒、醋、猪脂，随症炙用。
阴虚燥热者忌用。
血虚滞于经络，得此可解。其结邪气郁于隧道，得此可通其塞。开骨节，辟阴窍，是其所能。如谓滋阴补血，则未之有得。
肉
温。止寒嗽，疗血痢，除筋骨痛。
龟胶
甘，平。入足少阴经。镇肾中之火，收孤阳之汗，安欲脱之阴，伏冲任之气。
与丹皮、地肤同用，止淋沥。佐北沙参、玄参，止燥咳。
止嗽，牡蛎粉炒。养血，酒蒸化。
脾胃虚寒、真精冷滑者忌用。
### 鳖甲（肉、头）
恶矾石、理石。忌薄荷。
咸，平。入足厥阴经血分。治劳疟，除胁坚，祛腰痛，疗斑痘。凡暑邪中于阴分，出并于阳而热，入并于阴而寒者，得此治之，自无不愈。
与青蒿同用，治骨蒸。配牡蛎，消积块。佐桃仁、三棱，治奔豚气痛。调鸡白，敷阴疮。
消积，醋炙。治骨蒸劳热，童便炙。治热邪，酒炙。宜煎服，不宜入丸。如误服甲末，久则成鳖瘕。
冷劳癥瘕者不宜服。其性燥，血燥者忌用。
肉
凉血补阴，亦治疟痢。（不用盐、酱，加生姜、沙糖，名鳖糖汤，作羹食之，痢自止。）
同鸡子食，杀人。同苋菜食，成血鳖。
头
治妇人阴坠，小儿脱肛。
### 螃蟹
咸，寒，有小毒。能解鳝鱼毒，治筋骨折伤。（带黄，去壳捣烂，微炒罯之。）
黄涂漆疮即愈。（蟹能化漆成水。）壳治儿枕作痛。爪破宿血，下死胎。