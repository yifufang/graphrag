```markdown
# 石部（玉石类三种）

## 云母
- 泽泻为之使。畏鮀甲、矾石、东流水、百草上露、茅屋溜水。恶徐长卿、羊血。制汞，伏丹砂。
- 甘，平。入手太阴经气分。能入阴逐邪达表，入肠除垢止痢，坚肌续绝。
- 得蜀漆、龙骨，治牝疟多寒。得黄丹熬膏，贴痈肿。
- 黄黑者厚而顽，赤色者、经妇人手把者，并不中用，须要光莹如水色者为上。

## 白石英
- 恶马目毒公。
- 甘、辛、微温。入手太阴、阳明经气分。除风湿痿痹，疗寒气咳逆，利小便，治肺痈。
- 得朱砂，治惊悸。得磁石，治耳聋。
- 煅研，水飞用。久服、多服，则元气下陷。

## 紫石英
- 长石为之使。畏扁青、附子。恶鮀甲、黄连、麦句姜。
- 甘，温。入手少阴、足厥阴经血分。镇心益肝。暖子宫，除风寒。
- 得茯苓、人参，疗心中结气。得天雄、菖蒲，治霍乱。得生姜，米醋煎，调敷痈肿毒气。
- 煅，醋淬，研，水飞用。
- 血热者禁用。
```