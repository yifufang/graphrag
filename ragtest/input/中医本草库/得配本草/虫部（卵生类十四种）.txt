```markdown
# 虫部（卵生类十四种）

## 蜂蜜（黄蜡）
忌与生葱同食。  
甘，平。入手足太阴经。能润燥生津，除心烦，通便秘，可缓燥急之火，并解诸般之毒。  
与姜汁同用，治初痢。与生地汁同用，治心腹刺痛。拌薤白，涂汤火伤。入牙皂，通便结。（将蜜煎膏，入牙皂末少许，作锭塞粪门，便自下。）  
每斤入水四两，桑柴火熬，掠去浮沫，至滴水成珠用。

## 黄蜡
恶芫花、齐蛤。忌与生葱同食。  
味涩，微温。入足阳明经。能止痛生肌，疗下痢，续绝伤。凡荡涤下焦之药，裹丸吞之，免伤上部。  
配川连、阿胶，治下痢腹痛。  
烊化，入水十余次，色变为白，亦名白蜡。调阳气，安胎漏。  
暴痢者禁用。

## 露蜂房
恶干姜、丹参、黄芩、芍药、牡蛎。  
甘，平，有毒。入足阳，明经。驱肝风毒犯于胃，治外疡毒根于脏，兼使痘粒分窠，能疗惊痫痢疾。  
与蛇蜕、发炭，酒下，消疔肿。填鼠粘子煅炭，酒下，治乳痈。烧炭和酒，敷重舌。入盐煅炭，擦虫牙。  
悬于树上，受风露者佳。草蜂房，大如拳，可用。山蜂房，大有尺余至一二丈，大有毒，不宜用。贼风感者，用之无效。  
痈疽溃后禁用。

## 虫白蜡（俗名白占）
甘，温。生肌止痛，止血接骨。  
与鲫鱼同用，治肠红。配合欢皮为膏，长肌肉。入凉血滋肾药，疗尿血。入丸散，杀瘵虫。

## 五倍子（一名文蛤。百药煎）
咸、酸、寒、涩。入大肠经气分。敛肺止血，收痰止汗，除泻敛疮。  
与盐梅同用，治小便尿血。与乌梅同用，疗赤痢不止。配五味子，止黄昏咳嗽。配蔓荆子，治风毒攻眼。配鲫鱼，治脏毒。配白矾，治肠风下血。和荞麦面，治寐中盗汗。合全蝎，掺聤耳。合黄丹，敷风眼赤烂。合腊茶叶末，搽阴囊湿疮。（加腻粉少许更好。）  
或炒，或生用。

## 百药煎（即倍子酿过者）
酸、咸、微甘。清肺化痰。（能聚周身顽痰于一处。）  
与槐花同用，治酒毒血痢。佐荆炭，治大便下血。合生白矾末，油调，搽小儿炼眉疮癣。（因母孕时，食酸辣邪物所致。）

## 桑螵蛸
畏旋覆花、戴椹。  
咸、甘、平。入足少阴、厥阴经。益精气，固肾阴，通五淋，止遗浊。  
与黄芩同用，治小便不通。配人参、龙骨，疗虚汗遗浊。佐马勃、犀角，治喉痛。  
酒炒，研，白汤下，治胎产遗溺，并疗血闭不通。  
热浆浸一夜，炙黄用。若生用，令人泻。  
阴火盛者，用之反助火泄精。

## 白僵蚕（蚕茧 蚕退纸）
恶桔梗、茯苓、茯神、萆薢、桑螵蛸。  
咸、辛、微温。有小毒。入手太阴、足厥阴经。平相火逆结之毒痰，治风热乘肝之恶疟。祛皮肤风若虫行，疗风温痰结口噤。治小儿惊疳，止妇人崩带。  
与生矾、枯矾、姜汁同用，治喉风。与姜汁同用，治一切风痰。与葱、茶同用，治头风。与冰、硼同用，治喉痹。（加牙硝更好。）配乌梅，治肠风下血。合蛇蜕，浴小儿肤如鳞甲。浸白马尿，治腹内生龟。调皂角水，擦牙虫。  
取僵直者为雄蚕，折断腹内黑而光亮者真。糯米泔浸去涎，漉起焙干，拭净黄白毛口甲，炒研用。酒净炒亦可。

## 类中风，慢脾惊风，禁用。

## 五谷虫
性寒。疗热病，解毒痢，消疳积，进饮食，腐结粪。  
漂净，晒干炒用。

## 苍蝇
治卷毛倒睫，以腊月蛰蝇干研为末，鼻频㗜之，即愈。

## 狗蝇
治痘疮倒黡。（每用七枚，研末酒下。冬月栖于狗耳内，可取用。）
```