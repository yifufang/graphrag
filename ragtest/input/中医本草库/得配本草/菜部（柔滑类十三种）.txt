```markdown
# 菜部（柔滑类十三种）

## 菠菜（即菠薐）
制砒、汞，伏雌黄、硫黄。  
甘、寒、滑，入足太阳、阳明经。通肠胃，利脏腑，行血脉，解酒毒，下气调中，止渴润燥。  
得鸡内金，治消渴。  
多食令人脚软，腹冷者禁食。

## 菾菜（一名莙荙菜）
甘、苦、大寒，滑。通心膈，利五脏，解时热毒痢。

## 荠菜（根）
甘、凉，入足厥阴经。利肝益胃，和中明目。  
治痢，烧炭用。  
根：配葶苈等分为末蜜丸，陈皮汤下，治肿满腹大。

## 繁缕（一名鹅肠菜）
甘、微咸。破血，下乳，治积年疮痔。  
烧焦，捣和蚯蚓粪，敷阴疮溃烂，痛不可忍。（禁酒、面、五辛热食。）  
五月五日采，阴干用。

## 苋菜（子）
甘、冷利，入足太阳、阳明经。除热通窍，滑胎逐瘀。  
配粳米，治产后痢。（紫者利气，更好。）  
煎汤洗漆疮。  
红者入血分，紫者入气分。  
子：甘、寒，入足厥阴经。治肝风客热，疗翳目黑花，利二便，杀蛔虫。

## 马齿苋
酸、寒，入足太阳、阳明经。散血解毒，去风杀虫，利大便，退寒热，治疳痢，疗虚汗。  
得五加皮、苍术，治筋骨痛。  
汁和鸡子白煎服，治赤白带下。  
捣汁能利恶物，捣敷火丹恶疮。和石灰三分之二，捣敷疔疮。  
脾胃不实、血虚气浮者禁用。

## 蒲公英（一名黄花地丁）
辛、苦、微寒，入足太阴、阳明经。解食毒，散滞气，化热毒，消疔肿。治淋通乳，敷诸疮，涂狐刺。（诸虫精汁遗诸物上，干久有毒，人手触之成疾者，狐尿刺，惨痛不眠，取厚汁涂之即愈。）  
同忍冬藤煎汤，入少酒服，治乳痈。  
捣汁和酒服。

## 芋艿
辛、平、滑。宽肠胃，充肌肤，破宿血，去死肌。

## 薯蓣（一名山药）
紫芝为之使，恶甘遂。  
甘、平，入足太阴经血分，兼入足少阴经气分。补脾阴，调肺气。治虚热干咳，遗精泄泻，游风眼眩，惊悸健忘。生者捣敷疮毒，能消肿硬。（合蓖麻子更效。）  
得菟丝子，止遗泄；配人参，补肺气；佐羊肉，补脾阴；佐熟地，固肾水；合米仁，治泄泻。  
入补脾药，微炒；入补肺药，乳拌蒸。治阴火，生用。恐气滞，佐以陈皮。力薄须倍用。  
阴虚火动者，久必脾气衰败，泄泻不止，用白术、米仁以燥土，肾水益致干涸，惟此同芡实、莲子以实之，则补土不妨于水，乃为善治。

## 零余子（即山药藤上所结之子）
甘、平，入足少阴经。补虚损，强腰脊，益肾水。

## 百合
甘、苦、平，入手太阴及手少阴经。润肺宁心，清热止嗽，利二便，除浮肿，疗虚痞，退寒热，定惊悸，止涕泪，治伤寒百合病。（行住坐卧不定，如有鬼神状。）  
得川贝母，降肺气；配款冬花，治痰血。  
白花者入药。鲜者可煎可煮，干者作粉食，最益人。  
肠滑者禁用，多服伤脾气。（中气寒则下陷。）

## 白菜
利二便，止热嗽，敷丹肿。

## 竹笋
甘、寒，入足阳明经。利膈下气，消热痰，通二便。  
煎汤煮药。  
脾胃弱者不宜食。同羊肝食，令人目盲。
```