```markdown
# 兽部

## 豕
《本经》下品。酸冷。疗狂病，补肾气。猪膏，甘微寒。通关格，生毛发，利大小便，除五疸水肿。煎膏药，解斑蝥、硫黄诸毒，治痈疽诸疮，解毒杀虫，散风热宿血。心血。调朱砂末服，治惊痼颠疾，痘疮倒靥及卒中恶死。治肺痿咳嗽，和枣肉浸酒饮，亦治痃癖羸瘦。胆。治伤寒热渴，骨蒸劳极，小儿五疳杀虫，治目赤目翳。下取大便热结不通。悬蹄。下乳汁，解百药毒，洗伤挞诸败疮。蹄甲，治五痔肠痈，退管。

## 狗
《本经》中品。肉，咸酸温。主安五脏，补绝伤，壮阳道，暖腰膝，益气力，补虚劳。牡狗阴茎，六月上伏日取，阴干百日。主伤中阴痿不起，令强壮大生子，女子带下十二疾。屎中粟。治噎膈风病，痘疮倒靥。屎中骨。治小儿惊。

## 羊肉
苦甘大热。主暖中，字乳余疾，及头脑大风汗出，虚劳羸寒冷。补中益，安心止惊，及产后心腹疝痛。肝，苦寒。补肝明目，治肝风虚热，目赤暗痛。羖羊角。主青盲明目，止惊悸吐血。筋。主尘眦中，仰卧立出。物入目，熟嚼纳。

## 牛肉
甘温。安中益气，养脾胃，止消渴及唾涎。乳。补虚止渴，治反胃热哕。屎。苦寒治水肿；燔之敷鼠瘘恶疮，小儿烂疮烂痘，及痈肿不合。

## 马肉
辛苦冷有毒。主伤中，除热下气，长筋骨，强腰脊。白马阴茎，甘咸平无毒。主伤中绝脉，阴不起，强志益气，长肌肉，肥健生子。白马溺，破癥积鳖瘕。

## 狗宝
甘平有小毒。主噎食，及痈疽疡疮。

## 象牙
甘寒。诸铁及杂物入肉，刮牙屑和水敷之立出。又治风痫惊悸，小便不通，诸物硬咽。象皮，治金疮不合。

## 熊胆
苦寒。主时热变为黄疸，久痢疳䘌，心痛虚忤，诸疳杀虫，惊痫瘛疭，明目去翳，肠风痔痿，风虫牙痛。

## 鹿肉
甘温。主补中益气力，强五脏，调血脉，养血生容，治产后风虚邪僻。角，咸温。主恶疮痈肿，逐邪恶气，留血在阴中，补腰脊折伤，强骨髓，益阳道，及妇人梦与鬼交。又治妊娠下血，胎死腹中，产后血运，小儿重舌，咽喉骨鲠，竹木入肉。

## 猫胞衣
治反胃吐食甚效。屎。治痘疮倒陷，瘰疬溃烂，鬼疟蛊疰。

## 狸头骨
甘温。主风疰尸疰鬼疰，毒气疳虫瘰疬。

## 兔血
咸寒。主凉血活血，解胎中热毒，催生易产。脑，催生滑胎。皮毛。烧灰，酒服方寸匕，治产难，及胞衣不下，余血抢心，胀刺欲死者，极验。腊月收之。屎名明月砂。明目去翳，治劳瘵五疳，痔瘘杀虫，痘疮入目。

## 水獭肝
甘温。治鬼疰蛊毒，传尸虚劳，肠痔寒疟，清热杀虫。

## 腽肭脐
一名海狗肾。咸大热，无毒。主五劳七伤，肾虚阴痿，鬼气尸疰，梦与鬼交，鬼魅狐魅，心腹恶痛，血块癥瘕。

## 鼠
甘微温。疗踒折，续筋骨。治冻疮金疮，汤火伤。胆。点目，治青盲。骨。治齿折，多年不生，研末揩之甚效。又主齿痛。
```