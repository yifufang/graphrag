```markdown
# 足太阴脾经

脾足太阴之经脉，起于大指隐白端。  
足太阴脾脉，起于足大指内侧隐白穴，离爪甲一小韭许。与足阳明经相交。  
循指内侧白肉际，过核骨上内踝前。  
大指下高骨为核骨，以上突起如核也。足后跟两旁起骨为踝骨。循大指内侧白肉际大都穴，过核骨后。历太白、公孙、商丘，上内踝前廉之三阴交。（眉批：踝叶脉，去声。在外廉为外踝，内廉为内，踝。）  
上腨内循胫骨后，交出厥阴经脉前。  
足跟为踹，踹上为踵，踵上为腨，腨内之直骨为胫骨。从三阴交上腨内，循胫骨后之漏谷，上行二寸交出足厥阴之前。至地机、阴陵泉，上循膝。（眉批：腨叶软。踹叶短。）  
上膝股前内入腹，属脾络胃上挟咽。  
膝股者，膝上之股肉，俗名大腿肚也。上膝股内廉之前廉，循血海、箕门，迤逦入腹。经冲门、府舍、任脉之中极、关元，复循腹结、大横，会下脘，历腹哀，过日月、期门之分，循本经之里，下至中脘之际，以属脾络胃。又由腹哀上膈，循食窦、天溪、胸乡、周荣曲折向腋下，至大包。  
上连舌本散舌下，人迎挟喉经脉终。  
又自大包外曲折向上，会手太阴之中府。上行人迎之里，挟喉，连舌本、散舌下而终。  
支者从腹哀别出，循胃上膈注心中。  
其支行者，由腹哀别行，再从胃部中腕穴之外上膈，注于膻中之里，以交于手少阴心经。  
病舌本强为是动，食则呕逆胃腕痛。  
足太阴之经气，上连舌本。是动则病强，病所生则痛矣。夫脾为转运之官，脾气不能输转，故食则呕。胃气逆，故脘痛也。  
腹胀善噫得后气，快然如衰身体重。  
脾气实，则腹胀，腹乃足太阴之郭也。经曰：人之噫者，寒气客于胃，厥逆从上下散，复出于胃，故为噫。盖脾气病而不能为胃散其厥逆，复从胃出而为噫也。得后气则快然如衰，盖不能从上散，得后之转失气而从下散，故快然也。经云：脾病者身重。脾气主肌腠故也。（眉批：上散则为噫，下散则为后气。）  
是主脾所生病者，舌本疼痛体难动。  
形伤痛，病经脉之有形，故舌本痛也。经云：跌阳脉不出，脾不上下，身冷肤鞕。盖脾病气，则身重；经脉不能行于上下，则身体不能动摇矣。  
食不能下及烦心，溏泄大瘕心下痛。  
先为是动后病所生，是以不惟呕，而食更不能下矣。太阴支脉注心中，故心烦而心下急痛。溏泄者，腹胀满泄注，是为脾泄也。大瘕泄者，里急后重，数至圊而不能便也。  
水闭黄疸卧不能，强立膝踵指不用。  
饮入于胃，由脾肺之转输，而后能通调于膀胱。脾病，则水闭而不行。湿热不攘，则郁蒸而为疸黄矣。太阴之厥，则腹满䐜胀、呕不得卧。脾主四肢，经脉厥逆，故强立也。膝股内肿厥、足大指不用，皆经络之所循。此太阴经脉之厥状病能也。  
步穴分寸歌  
大指内侧隐白起，节后陷中大都朝。太白内侧核骨下，节后一寸公孙调。商丘内踝微前陷，踝上三寸三阴交。漏谷踝上六寸间，膝下五寸地机连。膝下内侧阴陵泉。血海膝膑上内廉。箕门穴在鱼腹取，动脉应手越筋间。冲门五寸大横下，三寸三分寻府舍，腹结横下寸三分，大横二穴挟脐跨。腹哀二寸去期门，直与食窦相连亚。食窦、天溪及胸乡，周荣各一寸六大。大包、渊液三寸下，此是脾经无少差。  
本经凡二十一穴。井穴隐白，起于足大指内侧。大都，在本节后陷中。太白，在核骨下陷中。商丘，在内踝下微前陷中。三阴交，在内踝上三寸陷中。漏谷，在踝上六寸，胫骨后陷中。阴陵泉，在膝下内侧，辅骨下陷中。大横，在腹哀下三寸五分，值脐旁。腹哀，在期门下二寸。期门，肝经穴，离中行巨阙四寸五分。周荣，在中府下一寸六分。胸乡、天溪、食窦，亦各下一寸六分。大包，在肋下六寸，渊液下三寸。（眉批：股下为鱼腹。中府，肺经穴。渊腋，胆经穴。）
```