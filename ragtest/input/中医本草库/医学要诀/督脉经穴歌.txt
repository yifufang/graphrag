```markdown
# 督脉经穴歌诀

督脉龈交唇内乡，兑端正在唇端央。水沟鼻下沟中索，素髎宜向鼻端详。头形北高面南下，先以前后发际量。分为一尺有二寸，发上五分神庭当。发上一寸上星位，发上二寸囟会良。发上前顶三寸半，发上百会五寸央。会后寸半即后顶，会后三寸强间明。会后脑户四寸半，后发入寸风府行。发上五分哑门在，神庭至此十穴真。自此项骨下脊骶，分为二十有四椎。大椎上有项骨在，约有三椎莫筭之。尾有长强亦不筭，中间廿一可排推。大椎大骨为第一，二椎节内陶道知。第三椎间身柱在，第五神道不须疑。第六灵台至阳七，第九身内筋缩思。十一脊中之穴在，十二悬枢之穴奇。十四命门肾俞并，十六阳关自可知。二十一椎即腰俞，脊尾骨端长强随，脊强反折为病实，虚则头重高摇之。

本经计二十七穴。起自龈交，在唇内。水沟，在鼻下人中。在唇面共计四穴。又自前发际量至后发际，分作一尺二寸。前发际上五分为神庭，后发际上五分为哑门，巅顶中央为百会。从耳尖直上取之，中有凹可容豆。风府，在后发际上一寸，大筋内宛宛中。在头共十穴，各照分寸量取。自项下至脊，从大骨起，大椎穴至长强共二十一节，计一十三穴，各照脊节取之。
```