```markdown
# 唐本草

唐高宗命司空英国公李勣、赵国公长孙无忌、监门长史苏恭等二十二人修陶隐居所注《神农本草经》，增药一百一十四种，名《唐本草》，今谨择切要者一十六种。

薄荷辛温，主贼风，心腹胀满恶气冲；伤寒发汗止霍乱，消食化痰关格通。薄荷气味清凉，轻宣之剂也。大能消风散热，通关格，利关节，去愤气，消痰涎，疗阴阳毒，破血止痢，利咽喉口齿头目，治瘰疬瘾疹疮疡，去头脑风及小儿风涎为要药。（眉批：亦以唐宋始创主治编为歌韵，后人增添者选入注内。）

豨莶苦寒，主热䘌，胸中烦满不能食；骨痛膝弱肝肾风，四肢麻痹浮肿湿。唐江陵节度使成讷，表进豨莶丸，治中风百药不愈，服至四五千丸，病愈而复丁壮。又益州张咏，表进豨莶丸略云：臣自服至百服，眼目清明，髭发乌黑，筋力轻健，效验多端。又治中风不语，口眼㖞斜，及痈疽疔肿金疮恶疮。五月五日采者佳，取叶及枝头，九蒸九暴，蜜丸，空心温酒或米饮下二三十丸。

蒲公英甘治乳痈，水肿恶疮及疔肿；固齿乌须筋骨坚，出刺能消结核壅。公英苦寒，能解热毒，散滞气，故消肿核有奇功。同忍冬煎汤，入酒佐服，治乳痈，服罢欲睡，是其功也。睡觉微汗，病即安矣。杲曰：少阴肾经君药也。服之须发返黑，齿落更生。又，《千金方》出肉中刺痛。

莱菔辛平吐风痰，下气定喘治后重；消食除胀痰嗽清，利大小便止气痛。时珍曰：萝卜子之功，长于利气，生能升，熟能降。升则吐风痰，散风寒，发疮疹。降则定痰喘咳嗽，调下利后重，止内痛，皆是利气之效。予用之果有殊绩。震亨曰：萝卜子治痰，有推墙倒壁之功。

郁金下气兼止血，血气心疼冷气结；失心癫狂血积消，败血冲心欲死绝。郁金味辛苦寒，色黄微香。能开郁遏，治吐血、衄血、唾血、痰血、淋血、尿血，破恶血血积，血气心腹疼痛，有泄金郁之功。盖肺主气而主行营卫阴阳也。

姜黄辛寒心腹结，疰忤下气破瘀血；除风清热痈肿消，功同郁金性更烈。时珍曰：姜黄、郁金，形状功用皆相近，但郁金入心治血，而姜黄兼入脾治风。古方五脾汤，用片子姜黄，治风寒湿气，入手臂治痛。又能去癥瘕血块，通月经，治气胀、产后败血攻心。（眉批：藏器曰：性热不寒。近有一方配鳖甲，下痞块甚效。）

茴香辛平治诸痿，胃寒霍乱及吐哕；脚气疝气腰重疼，止痛调中补命门。茴香性味辛平。煮臭物下少许即香，故名茴香。舶上来者名大茴香，又名八角茴香。近地种者形如米谷，名小茴香，功用相同。又主大小便闭，小便频数。时珍曰：小茴性平，理气开胃。大茴性热，多食伤目。（眉批：诸方用大茴居多）

刘寄奴温主金疮，破血止血定痛良；血气胀满心腹痛，产后余疾及折伤。宋高祖刘裕，小字寄奴，微时伐荻，遇一大蛇射之。明日往闻杵臼声，寻之，见童子数人，皆青衣捣药。问其故，答曰：我主为刘寄奴所射，今合药敷之。裕曰：神何不杀之。答曰：寄奴，王者；不可杀也。裕叱之，童子皆散，乃收药而返。有金疮者，敷之即愈。人因称此草为刘寄奴草。又主大小便血，霍乱成痢，汤火灼伤，风入疮口。

蓖麻子仁治水癥，中风㖞斜口失音；瘰疬喉痹舌肿胀，胞衣不下难产生。蓖麻仁甘辛有毒热。气味颇近巴豆，亦能利人，故下水气。其性善走，能开通诸窍经络，故能治偏风失音，口眼㖞斜、头风、七窍诸病，舌胀、喉痹。用油燃纸，烧烟熏之。催生下胎，用蓖麻二个、巴豆二个、麝香一分。研，贴脐并足心，不拘生胎死胎，及胞衣立下（下宜即洗去）。子宫脱下，盘肠生产，研膏涂顶心腹上。又主耳卒聋闭，脚气丹瘤，汤火灼伤，针刺骨鲠，剩骨留血，疮痒浮肿。

山查止痢消肉积，㖞瘕痰饮及饮食；消痞治疝发痘疹，烦热口舌诸疮用之。此名人中白。能泻三焦膀胱肝火，从小便中出，盖此物能行故道也。又能消瘀血。盖咸能润下走血也。今人病咽喉口舌诸疮用之，大能降火也。又主诸窍出血，肌肤汗血，小儿口疳牙疳，痘疹烦热。（眉批：宜将尿壶之垽厚者敲碎，露于屋上受太阳雨露之气，年久色白有光，胜于火煅也。）
```