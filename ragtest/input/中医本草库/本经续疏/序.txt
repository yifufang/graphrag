```markdown
序
    序曰：耆婆学医七年，师见其勤且敏也。一日与剧药盛药具，令遍察国中，凡草木不中药用者，悉为取来。耆婆求之不获，空器以复其师，师大称赏焉。佛氏主宏悟，予以为非是。《本经》为神农亲定，设如彼所云，则凡典章法度经世大则，在黄帝时规模略具，何以历唐虞三代，其制乃备。孔子犹欲兼收节取，如虞乐夏时殷辂周冕也。夫肖物刻范，因弊设防，究之未事已前，证之成验已后，经制固应如是，药物岂独不然。盖一人效技，必备数十百药而用始周。一药意旨，必历数十百人而情乃确。如果学七年，所见竟无非药，一日尝药，至遇七十毒，则今所传《本经》者，盖可旦暮明之，而旬日间得期于通矣，曾谓其易如是哉。阴阳纾敛，期之以时日，终不能无衍高下燥湿，限之以方卦，犹恐其有忒，何况取以研核物之形色气味，用以衡量人之强弱疾厄，自宜积岁月乃得要领，以故历数十年始增一物，更千百年得一会归。不然周秦以上三百六十五味，固托始神农，汉魏以下，迄于齐梁，药物已倍，何不闻又有神，农耶。自是以降，增至三百余种者，有《拾遗》《纲目》。增百余种者，有《唐本》《开宝》，其《嘉祐图经》，皆至七十余种，不及五十种者，指不胜屈。善夫宇文虚中称唐慎微为士人治病，概不受酬，但以名方秘录为请，以故士人于经史书中得一药名一方论，必录以告，遂积成卷轴，为《证类本草》。噫！古人之勤乃尔。订《本经疏证》讫。豫春复以常用之药为请，续疏如右，自知诒诮，然固有所本，与凭空增药异矣。邹澍识。
```