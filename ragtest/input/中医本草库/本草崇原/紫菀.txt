# 紫菀

**紫菀**  
气味苦温，无毒。主治咳逆上气，胸中寒热结气，去蛊毒，痿躄，安五脏。  

**紫菀之根紫色，而其质柔宛，故名紫菀。** 近道各地均有分布，三四月布地生苗，本有白毛，其叶二四相连，五六月开黄白紫花，结黑色种子。其根细而白者，白菀，即女菀也。  

**紫，黑赤之间色也。** 黑赤，水火之色也。紫菀气味苦温，禀火气也。其质阴柔，禀水气也。主治咳逆上气者，启太阳寒水之气，从皮毛而合肺也。治胸中寒热结气者，助少阴火热之气，通利三焦而上达也。蛊毒在腹属土，火能生土，故去蛊毒。痿躄在筋，属木，水能生木，故去痿躄。水火者，阴阳之征兆也。水火交，则阴阳合，故安五脏。