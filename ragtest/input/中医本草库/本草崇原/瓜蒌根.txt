# 瓜蒌根

性味苦寒，无毒。主治消渴，身热，烦满大热，补虚，安中，续绝伤。  
瓜蒌分布广泛，三四月生苗，延引藤蔓，七月开花浅黄色，果实生于花下，大如拳，生青至九月熟黄，形如柿，内有扁子，壳色褐，仁色绿，其根直下，生年久者，长数尺，皮黄肉白，入土深者良。《本经》气味主治合根实而概言之。至陶弘景以根名天花粉，又名瑞雪。后人又分实名瓜蒌，子名瓜蒌仁，功用遂有异同。  
瓜蒌根入土最深，外黄内白，气味苦寒，盖得地水之精气，而上达之药也，其实黄色，内如重楼，其仁色绿多脂，性能从上而下，主治消渴、身热者，谓启在下之水精上滋，此根之功能也。治烦满大热者，谓降在上之火热下泄，此实之功能也。补虚安中，续绝伤，合根实而言也。水火上下交济，则补虚而安，藤蔓之药能资经脉，故续绝伤。  
《乘雅》云：瓜蒌根实补虚安中者，热却则中安，亦即所以补液之虚耳。