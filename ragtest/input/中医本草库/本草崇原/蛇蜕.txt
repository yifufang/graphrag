## 蛇蜕

性味咸、甘、平，无毒。主治小儿百二十种惊痫、蛇痫、癫疾、瘈疭、弄舌摇头、寒热肠痔、蛊毒。  
蛇蜕多生于人家墙屋木石间，其蜕无定时，但遇不净之处则蜕，或大饱亦蜕。凡青黄苍色者勿用，须白色如银者良，五月五日蜕者更佳。又，蕲州之白花蛇，龙头虎口、黑质白花者，其蜕尤佳。  
蛇蜕色白如银，至洁至净，性味咸平，禀金水之气化。金能制风，故主治小儿百二十种惊痫、蛇痫之证。癫疾瘈疭，惊痫病也。弄舌摇头，蛇痫病也。水能清热解毒，故主治大人寒热肠痔蛊毒。寒热者，肠痔蛊毒之寒热也。  
愚按：痫证唯一，即曰：惊痫。复曰：蛇痫，则痫证不止一端，若以内之七情，外之形象求之，不啻百二十种，先圣立言，当意会也。