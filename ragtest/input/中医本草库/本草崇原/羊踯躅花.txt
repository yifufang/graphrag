```markdown
羊踯躅花  
    气味辛温，有大毒。主治贼风在皮肤中淫淫痛，温疟，恶毒，诸痹。  
    羊踯躅近道诸山皆有之，茎高三四尺，叶似桃叶，夏开花五出，蕊瓣皆黄色，羊食其花叶，即踯躅而死，故又名闹羊花。  
    羊踯躅花色黄，气味辛温，禀火土金相生之化。羊乃火畜而兼土金，南方赤色，其畜羊，火也，在辰为未，土也。在卦为兑，金也。此花大毒，亦禀火土金之化，羊食之，则同气相感而受其毒，是以踯躅而死。金主皮毛，土主肤肉，火主血脉，主治贼风在皮肤中淫淫痛，治金主之皮毛，土主之肤肉，乃以毒而攻毒也。疟治随经内薄，治温疟恶毒，治火主之经脉也。诸痹乃皮脉肉之痹，而踯躅亦治之也。  
    按：闹羊花羊食之则死，缘此花有毒故也，谓同气相感而受毒，此说似属蛇足，不必参究至此。李时珍曰：此物有大毒，曾有人以其根入酒饮，遂至于毙。《和剂局方》治中风瘫痪，伏虎丹中亦用之，不多服耳。
```