```markdown
# 鼠妇

气味酸温，无毒。主治气癃，不得小便，妇人月闭血瘕，痫痓寒热，利水道，堕胎。

鼠妇处处有之，多在人家地上下湿处，凡瓮器底及土坎中更多，形似衣鱼，稍大，灰色，多足，背有横纹蹙起，《诗经》所谓蛜蝛在室，即此虫也。

鼠妇感阴湿而生，气味酸温，禀太阳寒水厥阴风木之化。太阳水气行于肤表，则气癃而不得小便者可治也。厥阴木气上行外达，则妇人月闭而为血瘕者可治也。膀胱气癃，在内则不得小便，在外则有痫痓寒热之病。鼠妇治气癃，则痫痓之寒热亦可治也。不得小便，则水道不利，鼠妇治不得小便，则水道亦可利也。妇人恶血内闭，则为血瘕。新血内聚，则为妊娠。

鼠妇治妇人月闭血瘕，则堕胎亦其验矣。
```