```markdown
# 知母

气味苦寒，无毒。主治消渴热中，除邪气，肢体浮肿，下水，补不足，益气。

知母《本经》名连母，又名蚳母，又名地参，又名水参。出频河、怀卫、彰德、解州、滁州、彭城诸处。形似菖蒲而柔润，其根皮黄，肉白，而外毛，以肥大质润者为佳。

知母质性滋润，得寒水之精，故气味苦寒，有地参，水参之名。又名连母、蚳母者，皮有毛而肉白色，禀秋金清肃之气，得寒水之精，而禀秋金之气，须知水之有母也。禀寒水之精，故主治消渴热中。皮外有毛，故除皮毛之邪气。肉厚皮黄，兼得土气，故治肢体浮肿，下水。补不足者，补肾水之不足。益气者，益肺气之内虚。夫金生其水，故补肾水之不足。土生其金，故益肺气也。
```