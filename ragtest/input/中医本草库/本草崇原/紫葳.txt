```markdown
# 紫葳

气味酸，微寒，无毒。主治妇人产乳余疾，崩中，癥瘕血闭，寒热羸瘦，养胎。

紫葳处处皆有，多生山中，人家园圃亦或栽之。蔓延木上，高数丈，年久者藤大如杯，春初生枝，一枝数叶，尖长有齿，自夏至秋，花开五瓣，赭黄色，有细点，秋深更赤，今名凌霄花，谓其花之极高也，根花并用。

紫葳延引藤蔓，主通经脉，气味酸寒，主清血热，故《本经》主治如此。近时用此，为通经下胎之药。仲景鳖甲煎丸，亦用紫葳以消癥瘕，必非安胎之品。《本经》养胎二字，当是堕胎之讹耳。
```