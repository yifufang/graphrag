```markdown
酸枣仁
    气味酸平，无毒。主治心腹寒热，邪结气聚，四肢痠痛，湿痹。久服安五脏，轻身延年。
    酸枣始出河东川泽，今近汴洛及西北州郡皆有之。一名山枣，《尔雅》名樲，孟子曰：养其樲棘是也。其树枝有刺，实形似枣而圆小，其味酸，其色红紫。八月采实，只取核中之仁。仁皮赤，仁肉黄白。
    按：酸枣肉味酸，其仁味甘而不酸。今既云酸枣仁，又云气味酸平，讹也，当改正。
    枣肉味酸，肝之果也。得东方木味，能达肝气上行，食之主能醒睡。枣仁形园色赤，禀火土之气化。火归中土，则神气内藏，食之主能寤寐。《本经》不言用仁，而今时多用之。心腹寒热，邪结气聚者，言心腹不和，为寒为热，则邪结气聚。枣仁色赤象心，能导心气以下交，肉黄象土，能助脾气以上达，故心腹之寒热邪结之气聚可治也。土气不达于四肢，则四肢痠痛。火气不温于肌肉，则周身湿痹。枣仁禀火土之气化，故四肢痠痛，周身湿痹可治也。久服安五脏，轻身延年。言不但心腹和平，且安五脏也。五脏既安，则气血日益，故又可轻身延年。
```