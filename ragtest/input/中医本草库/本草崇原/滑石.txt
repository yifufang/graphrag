```markdown
滑石
    气味甘寒，无毒。主治身热泄癖，女子乳难，癃闭，利小便，荡胃中积聚寒热，益精气。久服轻身耐饥，长年。
    滑石一名液石，又名䒿石，始出赭阳山谷及太山之阴，或掖北白山，或卷山，今湘州、永州、始安、岭南近道诸处皆有。初取柔软，久渐坚硬，白如凝脂，滑而且腻者佳。
    滑石味甘属土，气寒属水，色白属金。主治身热泄癖者，禀水气而清外内之热也。热在外则身热，热在内则泄澼也。女子乳难者，禀金气而生中焦之汁，乳生中焦，亦水类也。治癃闭，禀土气而化水道之出也。利小便，所以治癃闭也。荡胃中积聚寒热，所以治身热泄癖也。益精气，所以治乳难也。久服则土生金而金生水，故轻身耐饥，长年。
```