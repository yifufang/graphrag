# 黄蘖

**气味苦寒，无毒。** 主治五脏肠胃结热，黄疸，肠痔，止泄痢，女子漏下赤白，阴伤蚀疮。蘖，音百，俗作黄柏，省笔之讹。

**黄蘖木出汉中山谷及永昌、邵陵、房商、山东诸处皆有。** 今以蜀中出者，皮厚色深为佳，树高数丈，叶似紫椿，经冬不凋，皮外白里深黄色，入药用其根结块，如松下茯苓。

**黄蘖气味苦寒，冬不落叶，禀太阳寒水之精。** 皮厚色黄，质润稠粘，得太阴中土之化。盖水在地之下，水由地中行，故主治五脏肠胃中之结热，黄疸，肠痔。治结热者，寒能清热也。治黄疸、肠,痔者，苦能胜湿也。止泄痢者，先热泄而后下痢，黄柏苦寒，能止之也。女子漏下赤白，阴伤蚀疮，皆湿热下注之病。苦胜湿而寒清热，故黄蘖皆能治之也。以上主治，皆正气无亏，热毒内盛，所谓下者举之，结者散之，热者寒之，强者泻之，各安其气，必清必静，则病气衰气，归其所宗，此黄蘖之治皆有余之病也。如正气稍虚，饮食不强，便当禁用。

**愚按：** 黄蘖禀寒水之精，得中土之化，有交济阴阳，调和水火之功，所治至广。而《珍珠囊药性》云：黄蘖疮用，一言蔽之。后人徒事歌括者，信为疮药而已。其曰珍珠，殆以鱼目欺世尔。