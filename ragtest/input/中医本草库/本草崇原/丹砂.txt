# 丹砂

气味甘，微寒，无毒。主治身体五脏百病，养精神，安魂魄，益气明目，杀精魅邪恶鬼。永服通神明，不老，能化为汞。

丹砂又名朱砂，始出涪州山谷，今辰州、锦州及云南、波斯蛮獠洞中石穴内皆有，而以辰州者为胜，故又名辰砂。大者如芙蓉花，小者如箭旋，碎之作墙壁光明可鉴，成层可拆研之。鲜红斯为上品，细小者为米砂，淘土石中得者为土砂，又名阴砂，皆为下品。苏恭曰：形虽大而杂土石，又不若细而明净者佳。

水银出于丹砂之中，精气内藏，水之精也。色赤体坚，象合离明，火之精也。气味甘寒，生于土石之中，乃资中土，而得水火之精。主治身体五脏百病者，五脏之气，内归坤土，外合周身，丹砂从中土而达五脏之气，出于身体，则百病咸除。养精神者，养肾脏之精，心脏之神，而上下水火相交矣。安魂魄者，安肝脏之魂，肺脏之魄，而内外气血调和矣。调和其气，故益气。调和其血，故明目。上下水火相交，则精魅之怪，邪恶之鬼自消杀矣。久服则灵气充盛，故神明不老，内丹可成，故能化为汞。