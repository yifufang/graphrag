```markdown
茺蔚茎叶花穗  
    性味甘寒，微苦辛。主治隐疹，可作浴汤。  
    《诗》言：中谷有蓷，熯其干矣。益母草得水湿之精，能耐旱熯，滋养皮肤，故主治隐疹，可作汤浴。  
    茺蔚子明目益精而补肾，复除水气以健脾，故有茺蔚之名。益母草清热而解毒，凉血以安胎，故有益母之名。  
    李时珍曰：茺蔚子治妇女经脉不调，胎产，一切血气诸病妙品也。其根茎花叶实并皆入药，可同用。若治手足厥阴血分风热，明目，益精，调女人经脉，则单用茺蔚子为良。若治肿毒疮疡，消水行血，妇人胎产诸病，则宜并用为良。盖其根茎花叶专于行，而子则行中有补故也。又曰：茎叶味辛而苦，花味微苦甘，根味甘，并无毒。
```