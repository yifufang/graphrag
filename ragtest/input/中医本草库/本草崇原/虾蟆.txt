# 虾蟆

气味辛寒，有毒。主治邪气，破瘕坚血，痈肿阴疮。服之不患热病。

《本经》下品有虾蟆，《别录》下品有蟾蜍，乃一类二种也。虾蟆生陂中，背有黑点，身小能跳，作呷呷声。举动极急。蟾蜍在人家湿处，身大黑，无点多痱㿔，不能跳，不解作声，行动迟缓，功用大同小异。李时珍曰：古方多用虾蟆，今方多用蟾蜍，考二物功用亦不甚远，今人只用蟾蜍有效，而虾蟆不复入药，疑古人所用者，亦多是蟾蜍，盖古时通称蟾蜍为虾蟆耳。《王荆公字说》云：俗言虾蟆怀土取置远处，一夕复还其所，虽或遐之，常慕而返，故名虾蟆。今俗传其能作土遁，盖亦有所本云。

虾蟆生于阴湿阪泽，能作土遁，其色黄黑，气味辛寒，盖禀土金水之气化所生。主治邪气者，辛以散之也。禀金气，故破癥坚血。禀土气，故治痈肿阴疮。禀水气，故服之不患热病。