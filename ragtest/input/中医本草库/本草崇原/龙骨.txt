```markdown
# 龙骨

味甘性平，无毒。主治心腹鬼疰、精物老魅、咳逆、泄痢脓血、女子漏下、癥瘕坚结、小儿热气惊痫。

晋地川谷及大山山岩、水岸土穴之中多有死龙之骨，今梁益、巴中、河东州郡山穴、水涯间亦有之。有雌雄之分，细而纹广者为雌，骨粗而纹狭者为雄。入药取五色俱全而白地碎纹，质轻虚、舐之粘舌者为佳。黄白色者次之，黑色者下也。其质白重而花纹不细者，名石龙骨，不堪入药，其外更有齿角，功用与龙骨相等。

鳞虫三百六十，而龙为之长，背有八十一鳞，具九九之数，上应东方七宿，得冬月蛰藏之精，从泉下而上腾于天，乃从阴出阳，自下而上之药也。主治心腹鬼疰、精物老魅者，水中天气，上交于阳，则心腹和平，而鬼疰精魅之阴类自消矣。咳逆者，天气不降也。泄痢脓血者，土气不藏也。女子漏下者，水气不升也。龙骨启泉下之水精，从地土而上腾于天，则阴阳交会。上下相和，故咳逆、泄痢漏下，皆可治也。土气内藏，则癥瘕坚结自除，水气上升，则小儿热气惊痫自散，不言久服，或简脱也。
```