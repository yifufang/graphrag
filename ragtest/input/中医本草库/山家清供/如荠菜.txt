```markdown
如荠菜

刘彝学士宴集间，必欲主人设苦荬。狄武襄公青帅边时，边郡难以时置。一日集彝与韩魏公对坐，偶此菜不设，骂狄分至黥卒。
狄声色不动，仍以先生呼之。魏公知狄真将相器也。《诗》云“谁谓茶苦”，刘可谓“甘之如荠”者。
其法：用醯酱独拌生菜。然作羹，则加之姜，盐而已。
《礼记》：孟夏苦菜秀，是也。《本草》：一名茶，安心益气。隐居作屑饮，不可寐。今交广多种之。
```