```markdown
持螯供  
    蟹生于江者，黄而腥；生于河者，绀而馨；生于溪者，苍而青；越淮多趋京，故或枵而不盈。  
    幸有钱君谦斋（震祖），惟砚存，复归于吴门。秋偶过之，把酒论文，犹不减昨之勤也。  
    留旬余，每旦市蟹，必取其元烹，以清醋杂以葱芹，仰之以脐，少俟其凝，人各举其一，痛饮大嚼，何异乎柏手浮于湖海之滨。庸庖族丁非曰不文，味恐失真。此物风韵也，但橙醋自足以发挥其所蕴也。  
    且曰：尖脐蟹，秋风高，团者膏，请举手，不必刀，羹以蒿，尤可饕。因举山谷诗云“一腹金相玉质，两螯明月秋江”，真可谓诗中之验。举以手，不以刀，尤见钱君之豪也。或曰：蟹所恶，恶朝雾，实竹筐，噀以醋，虽千里，无所误。因笔之，为蟹助。  
    有风虫，不可同柿食。
```