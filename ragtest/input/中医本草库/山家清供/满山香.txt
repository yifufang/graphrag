```markdown
满山香
    陈习庵（慎）学圃诗云：“只教人种菜，莫误客看花。”可谓重本而知山林味矣！
    仆，春日渡湖，访雪独庵，遂留饮，供春盘。偶得诗云：“教童收取春盘去，城市如今菜色多。”非薄菜也，以其有所感而不忍下箸也。薛曰：“昔人赞菜有云，可使士大夫知此味，不可使斯民有此色。”诗与文虽不同，而爱菜之意无以异。
    一日，山妻煮油菜羹，自以为佳品。偶郑渭滨（师吕）至，供之，乃曰：“予有一方为献：只用莳萝、茴香、姜、椒为末，贮以葫芦，候煮菜少沸，乃与熟油、酱同下，急覆之，而满山已香矣。”试之，果然，名“满山香”。
    比闻汤将军孝信，嗜盦菜，不用水只以油炒，候得汁出，和以酱料盦熟。自谓香品过于禁脔。汤，武士也，而不嗜杀，异哉！
```