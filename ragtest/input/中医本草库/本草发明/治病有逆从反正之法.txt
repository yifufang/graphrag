```markdown
治病有逆从反正之法  
经曰：逆者正治，（逆病气而正治）。以寒攻热，以热攻寒也。从者反治，谓热因寒用，寒因热用，塞因塞用，通因通用。伏其所主，而先其所因，其始则同，其终则异。可使破积，可使溃坚，可使气和，可使必已。（热因寒用，如热物冷服，下嗌之后，冷体既清，热性便发，病气随愈，醇酒、冷饮之类，是热因寒用也。又病热者，寒攻不入，恶其寒胜，热乃消除。从其气则热增，寒攻之则不入，如豆豉、诸冷、药酒，浸温服之，酒热气同，固无违忤，酒热既尽，寒药已行，从其服食，热便随散，此寒因热用也。如下气虚乏，中焦气壅，胸胁满甚，食已转增，欲散满，恐下欲虚，若补虚则中满甚，法宜疏启其中，峻补其下，少服反滋壅，多服则宣通，中满自除，下虚斯实，此塞因塞用也。如大热内结，注泄不止，以寒下之，结散利止。又如寒凝内久，下利溏泄，愈而复发，绵历岁年以后，热下之，寒去利止，此皆通因通用也。投寒以热，凉而行之，投热以寒，温而行，始同终异，诸如此等，反治之道，斯其类。）
```