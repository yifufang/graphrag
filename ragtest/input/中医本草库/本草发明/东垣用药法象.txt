```markdown
# 东垣用药法象

天有阴阳，风寒暑湿燥火，三阴三阳上奉之。  
温凉寒热，四气是也，皆法于天。温热者，天之阳也；凉寒者，天之阴也。此乃天之阴阳也。（阳则升，阴则降。）  
地有阴阳，金木水火土，生长化收藏下应之。  
辛甘淡酸苦咸，五味是也，皆象于地。辛甘淡者，地之阳也；酸苦咸者，地，地之阴也。此乃地之阴阳也。（阳则浮，阴则沉。）  
气（属阳），气厚者为阳中之阳。气厚则发热，辛甘温热是也。气薄者为阳中之阴。气薄则发泄，辛甘淡平凉寒。  
味（属阴），味厚者为阴中之阴。味厚则泄，酸苦咸寒是也。  
味薄者为阴中之阳。味薄则通，酸苦咸平是也。  
（经曰：五味，阴阳之用，辛甘发散为阳，酸苦涌泄为阴，淡味渗泄为阳。不但气为阳，味为阴，然五味之中，复有阴阳之殊。辛散、甘缓、淡渗，故发散为阳也；酸收、苦泄、咸软，故涌泄为阴也。涌，吐也；泄，利也；渗泄，利小水也。）此六者，或收、或散、或缓、或急、或燥、或润、或耎、或坚，以所利而行之，调其气使之平也。（四时五脏随五味之所宜也，故寇宗奭衍其说曰：天地生物，惟五气耳。五气定位则五味生而变化无穷矣，故曰：生物者气，成之者味也。以奇生则成而偶，以偶生则成而奇。寒气坚，故其味可用以耎；热气耎，故其味可用以坚；风气散，故其味可用以收；燥气收，故其味可用以散。土者，冲气之所生，无所不和，故其味可用以缓。气坚则壮，故苦可以养气；脉耎则和，故咸可以养脉；骨收则强，故酸可以养肾；筋散则不挛，故辛可以养筋。肉缓则不壅，故甘可以养肉。坚之而后可以耎，收之而后可以散。欲缓则用甘，不欲则弗用。用之不可太过，太过则亦病矣。养生治疾者，必先通乎此。不通乎此而能已人之疾者，寡矣。）
```