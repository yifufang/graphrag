```markdown
# 七方

## 大
大君一臣三佐九，制之大也。远而奇偶，制大其服也。（其用有二，病有兼症，邪气不专，不可一二味治之，宜此大方。肾肝位远，服汤散之类，宜分两多而顿服之是也。）

## 小
小君一臣二佐四，制之小也。近而奇偶，制小其服也。（其用有二，病无兼症，邪气专一，不可以多味治，宜小方是也。治心肺位近，服汤散之类，宜分两少而频服是也。）

## 缓
治主以缓，缓则治本；又补上、治上制以缓，缓则气味薄，薄者频而少服。凡表里汗下皆所当缓。（其用有五：有气味薄之缓方者，使常补上，比至其下，药力已衰，此补上治法；有甘以缓之为缓方，助其恋膈也；有丸以缓之方，比汤药行迟也；有味多之缓方，盖药众各不能骋其性；有无毒治病之缓方，药无毒攻自和平而缓也。）

## 急
治客以急，已则治标；又补下治下，制以急。已则气味厚则顿而多服也。凡表里汗下皆所当急。（其用有四：有气味厚之急方，则直趋下而力不衰，此补下、治下之法；有热盛攻下之急方，如燥热前后闭结，宜急攻下之类；有风淫之急方，如中风不省，急宜疏涤之类；有毒药治病之如急方，攻击自速，服后上涌下泻，夺病自捷是也。）

## 奇
君一臣二，奇之制也；君二臣三，奇之制也。近者奇之，下者奇之。凡在阳数皆为奇也。（其用有二：有药味单行之奇方，如独参汤之类；有近病宜奇方。凡类合于阳，故宜下不宜汗。下宜奇方者，谓力寡易行。若偶则内攻太过，故不宜偶。）

## 偶
君二臣四，偶之制也；君四臣六，偶之制也。远者偶之，汗者偶之。凡在阴数皆为偶。（其用有三：有两味相配之偶方者，如沉附汤之类是也；有两方相合之偶方者，如胃苓汤之类是也；有病远而宜用偶方者。凡数合于阴，故宜汗之，不宜下也。王安道曰：偶方力齐而大，凡汗宜偶方者，谓汗或难出，故宜。若奇，则药气外发不足也。）

## 以奇偶之方并论而申言之
奇与偶，有味之奇偶，有数之奇偶，并当察之，则不失其寒温矣。（如味之大寒、大热者，此气之奇也；如大辛、大苦者，此味之奇也。若辛而苦、寒而微温、甘而寒、甘而温之类，皆味之偶者也。）天之阳分为奇，假令升麻汤升而不降也，亦谓之奇，以其在天之分也。此可见奇亦宜汗，不必拘于偶也。汗从九地之下，假令自地而升天，非苦无以至地，非温无以至天，故用温苦之剂，从九地之下发至九天之上，故为之偶，故云汗者宜偶也。

## 复
奇之不去则偶之，偶之不去复以奇，故曰复。复者，再也，重也。洁古云：十补一泻，数泻一补，所以使不失通塞之道。（有重复之复，二三方合用，如桂枝二越婢一汤之类；有分量匀同之谓复方者，如胃风汤各等分之类是也。反复之复，谓奇之不去则偶之是也。）又曰：奇之不去则偶之，偶之不去则反佐以取之。（谓寒热温凉，反从其病也。）
```