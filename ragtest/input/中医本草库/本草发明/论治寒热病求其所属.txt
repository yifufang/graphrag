```markdown
# 论治寒热病求其所属

帝曰：有病热者寒之而热，有病寒者热之而寒，二者皆在，新病复起，奈何？岐伯曰：诸寒之而热者，取之阴；热之而寒者，取，取之阳；所谓求其属也。（诸寒之而热，谓病热者投寒药而反热也；取之阴，言益火之源，以消阴翳；诸热之而寒，谓病寒者投热药而反寒也；取之阳者，言壮水之主，以制阳光，故曰求其属也。其，指水火也；属，犹主也，谓心、肾也。求其属者，言水火不足而求于心、肾也。火之原者，阳气之根，即心是也；水之主者，阴气之根，即肾是也。粗工但知以寒治热，而不知热之不衰者，由乎真水之不足；徒知以热治寒，而不知寒之不衰者，由乎真火之不足。不知真水火之不足，泛以寒热药治之，非惟脏腑习熟，药反见化于其病，而有者弗去，无者复至矣，故治热未已，而冷病已生，攻寒日深，而热病更起，热起而中寒尚在，寒生而热病不除，岂知脏腑之源，有寒热温凉之主哉！夫取心者不必济以热，取肾者不必济以寒，但益心之阳，寒亦通行，强肾之阴，热之犹可。苟不明真水火于寒热之病有必胜、必制之道，但谓药未胜病，愈投愈盛，卒至殒灭而莫之悟也。）

服寒而反热，服热而反寒，何也？曰：治其王气，是以反也。曰：不治王而然者，何也？曰：不治王气，属也。夫五味入胃，各归所喜，故酸先入肝，苦先入心，甘先入脾，辛先入肺，咸先入肾。久而增气，物化之常也。气增而久，夭之由也。（治王气而反，如肝气温和，春以清治而反温；心气暑热，夏以冷治而反热；肺气清凉，秋以治温而反清；肾气寒冽，冬以热治而反寒。盖由补益王气太甚也。不知物体有寒热，气性有阴阳，触王之气而补益太甚，则强其用而脏之寒热气自多矣。久而增气，如久入肝为温，入心为热，入肺为清，入肾为寒，入脾为至阴，而四气兼之，皆为增其味而益其气，故各从本脏之气用耳，故久服黄连、苦参而反热者，此其类也。余味可以类推，故服之日久而气增，物化之常。气增不已，益以岁年，则脏气偏胜，气有偏胜则有偏绝，故曰夭之由也，故药不具五味，不备四气，久服虽绝胜，必致暴夭。此之谓欤。）
```