```markdown
# 标本阴阳论

治病者，当知标本。以天地阴阳论之，六气为本，三阴三阳为标；以身论之，外为标，内为本；阳为标，阴为本。六腑为标，五脏为本。此脏腑之标本也。脏腑在内为本，脏腑之经络在外为标，此脏腑经络之标本也。人身之脏腑、阴阳、气血、经络各有标本。以病论之，为病之气为本，受病之经络脏腑为标；先受病为本，后传流病为标。凡治病先治本，后治标。虽有数十症，皆去矣。若先治标，后治本，邪气滋甚，其病益畜。如先生轻病，后滋生重病，亦先治轻病，后治重病，如是邪气乃伏。盖先治本故也。若有中满，无问标本，先治中满为急。若中满，后有大小便不利，亦无问标本，先利二便为急，次治中满。除二便不利及中满之外，当治本也。从前来者为实邪，子能令母实也；从后来者为虚邪，母能令子虚也。治法：虚则补母，实则泻子。假令肝受心火之邪，是从前来者为实邪，当泻子火，非直泻其火。十二经中各有五行，当木之分，泻其火也。《标本论》云：本而标之，先治其本，后治其标。既肝受火邪，先于肝经五穴中泻荧心（行间穴是也）。以药论之，入肝经药为引，用泻心火药为君，是治实邪之病也。假令肝受肾邪，是从后来者，为虚邪，当补其母。《标本论》云：标而本之，先治其标，后治其本也。既木受水邪，治先于肾经（涌泉穴中）补本，先治其标，后于肝经（曲泉穴中）泻水，后治其本。以药论之，入肾经药为引，用补肝经为君，此先治其标者。推其至理，亦是先治其本也。
```