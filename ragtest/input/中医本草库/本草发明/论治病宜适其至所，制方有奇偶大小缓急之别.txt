```markdown
# 论治病宜适其至所，制方有奇偶大小缓急之别

帝曰：气有多少，病有盛衰，治有缓急，方有大小，愿闻其约。岐伯曰：气有高下，病有远近，证有中外，治有轻重，适其至所为故也。（谓令药气至病处所为故，勿太过与不及也。）《大要》曰：君一臣二，奇之制也；君二臣四，偶之制也；君二臣三，奇之制也；君四臣六，偶之制也。（奇谓古之单方，偶谓古之复方，）故曰：近者奇之，远者偶之；汗者不以奇，下者不以偶；补上治上制以缓，补下治下制以急；急则气味厚，缓则气味薄；适其至所，此之谓也。病所远而中道气味之者，食而过之，无越其制度也。是故平气之道，近而奇偶，制小其服也；远而奇偶，制大其服也；大则数少，小则数多；多则九之，少则二之。（心肺为近，肝肾为远，脾胃居中。三分之上为近，而下为远。）奇之不去则偶之，是谓重方；偶之不去则反佐以取之，所谓寒热温凉，反从其病也。
```