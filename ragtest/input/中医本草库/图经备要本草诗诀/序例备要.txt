```markdown
序例要旨  
上药一百二十种，为君，主养命以应天。无毒，多服久服不伤人。欲轻身益气、不老延命者，本上经。  
中药一百二十种，为臣，主养性以应人。无毒、有毒，斟酌其宜。欲遏病补虚羸者，本中经。  
下药一百二十五种，为佐使，主治病以应地。多毒，不可久服。欲除寒热邪气，破积聚、愈病者，本下经。  
三品合三百六十五种，法三百六十五度，一度应一日，以成一岁。  
众病积聚，皆起于虚也。虚生百病。积者，五脏之所积；聚者，六腑之所聚。如斯等疾，多从旧方，不假增损。虚而劳者，其弊万端，宜应随病增减。古之善为医者，皆自采药，审其体性所主，取其时节早晚。早则药势未成，晚则盛势已歇。今之为医，不自采药，且不委节气早晚，又不知冷热消息，分两多少，徒有疗病之名，永无必愈之效，此实浮惑。聊复审其冷热，记增损之主尔。虚劳而头痛，复热加枸杞、萎蕤；虚而欲吐加人参，虚而不安，亦加人参。虚而多梦纷纭，加龙骨；虚而多热，加地黄、牡蛎、地肤子、甘草；虚而冷，加当归、芎䓖、干姜；虚而损，加钟乳、棘刺、苁蓉、巴戟天；虚而大热，加黄芩、天门冬；虚而多忘，加茯神、远志；虚而惊悸不安，加龙齿、沙参、紫石英、小草。若冷则用紫石英、小草；若客热，即用沙参、龙齿；不冷不热皆用之。虚而口干，加麦门冬、知母；虚而吸吸，加胡麻、覆盆子、柏子仁；虚而多气、兼微咳，加五味子、大枣。虚而身强，腰中不利，加磁石、杜仲；虚而多冷，加桂心、吴茱萸、附子、乌头；虚而劳，小便赤，加黄芩；虚而客热，加地骨皮、白水黄耆；虚而冷，用陇西黄耆。虚而痰、复有气，用生姜、半夏、枳实；虚而小肠利，加桑螵蛸、龙骨、鸡䏶胵。虚而小肠不利，加茯苓、泽泻。虚而损、溺白，加厚朴。诸药无有一一历而用之，但据体性冷热，的相主对，聊叙增损之一隅，夫处方者宜准此。
```