```markdown
# 米谷部

## 胡麻
生上党川泽。今在处有之。
甘平巨胜即胡麻，能补虚劳力倍加。温疟金疮俱可治，长肌明目发英花。

## 白油麻
生则寒，炒则热。
白油麻与胡麻一等，俱以其色言。
油麻滑胃润肌容，通血医劳又散风。油冷去寒通二腑，傅疮疗疥杀诸虫。

## 黑豆
生太山平泽。今处处有之。九月采。恶五参、龙胆。得前胡、乌喙、杏仁、牡蛎良。
日华子曰：黑豆调中下气。
豆中黑者味甘平，煮汁服之杀鬼精。逐水去风除胃热，痢淋脏结服皆平。

## 赤小豆
《衍义》曰：食之行小便，久服则虚人，令人黑瘦枯燥。
利水甘酸赤小豆，消痈肿毒最排脓。通漩止泄除中热，肺气风邪用有功。

## 大小麦
为五谷长。蜜为之使。
小麦微寒。作面温，消谷止痢，不能消热烦。麸寒无毒，小麦皮寒肉热。大麦温，微寒，除热益气。大、麦曲平胃、止渴、消食。
小麦养肝兼去热，利漩止血润喉咙。面能消谷并除痢，大麦医痟更益中。

## 扁豆
人家种之。
解暑甘平白扁豆，平补脾元虚证候。吐泻心怔气不和，带下中寒皆可疗。

## 绿豆
味甘绿豆惟微寒，益气充阳可散丹。消肿去痰能压热，调中五脏得平安。

## 粟
凡去蒂筋里用之。
无毒甘平罂子栗，善解服丹人发毒。沥肠止肠痢能安，膈冷餐之为害速。

## 谷糵
即谷芽。炒用。
无毒甘平红谷糵，止呕和脾除脏泄。胃翻减食恶心频，尤疗膈寒并五噎。

## 麦糵
即麦芽。
微热甘平大麦糵，化食消痰破癥结。温中下气可除寒，去胀堕胎解烦热。

## 粟米
粟米咸寒无大毒，疗渴除痟功倍全。养安肾气凉脾热，止痢尤能利小便。

## 大豆黄卷
即豆芽。
甘平无毒豆黄卷，治痹筋挛并膝软。可调脏气更祛风，妇人血积能宽缓。
```