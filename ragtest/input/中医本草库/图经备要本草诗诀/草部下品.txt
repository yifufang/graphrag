```markdown
# 草部下品

## 附子
生犍为山谷及广汉。冬月采为附子，春月采为乌头。地胆为之使，恶蜈蚣，畏防风、黑豆、甘草、黄耆、人参、乌韭。
以湿纸包，灰中炮，去黑皮脐。
附子辛甘性毒热，破积坚癥温冷厥。散寒湿痹主拘挛，堕孕补虚通瘀血。

## 乌头
生邵州、梓州。采，阴干。莽草为之使，反半夏、栝楼、贝母、白敛、白及，恶藜芦。
同上。
乌头附子性皆同，乌喙消痰去湿风。汁毒煎来名射罔，肾风主用有神功。

## 天雄
生少室山谷。二月采根阴干。远志为之使，恶腐婢。
同上。
辛温有毒大天雄，散气益精更治风。强志长阴除湿痹，壮筋破积可排脓。

## 半夏
生槐里川谷。五月、八月采根暴干。射干为之使。恶皂荚，畏雄黄、生姜、干姜、秦皮、鳖甲。反乌头。一名守田，一名地文，一名水玉，一名示姑。
热汤浸，洗去滑，七遍，用之。
半夏生寒熟性温，开脾下气化痰涎。更能定吐除寒热，止嗽消痈去痞坚。

## 大黄
生河西山谷及陇西。今蜀川、河东、陕西皆有，以蜀川锦文者佳。二、八月采根，火干。黄芩为之使，无所畏。一名土蕃，一名黄良。
蒸。取利，生或炮熟。若取猛利，即生焙用。
大黄寒苦号将军，导气除痞散疖痈。逐血破癥消积聚，痰停便秘肿能通。

## 葶苈
生藁城平泽及田野。立夏后采实阴干。得酒良，榆皮为之使，恶僵蚕、石龙芮。一名蕇蒿、大室、大适。
隔纸炒。
味辛寒苦为葶苈，专治癥瘕磨聚积。去浮利水下膀胱，定肺消痰除肾癖。

## 桔梗
生嵩山谷及冤句。今在处有之。二月采根，暴干。节皮为之使。畏白及、龙眼、龙胆。一名白药，一名利如，一名房图，一名梗草、荠苨。
凡浸泔，去芦，剉，微炒用之。
桔梗甘辛宽胀满，温中消谷可排脓。肠鸣蛊毒并寒热，痰嗽喉风用有功。

## 藜芦
生太山谷。三月采根，阴干。黄连为之使。反细辛、芍药、五参。恶大黄。一名藜芦。
微炒用之。
味苦性平名藜芦，主蛔能杀脏中虫。恶疮用此皆痊愈，治疟更医牙疰攻。

## 白附子
生蜀郡。三月采。
热灰中炮，剉用之。
破涎白附平无毒，大疗婴孩急慢惊。血痹诸风头面病，更治风中失音声。

## 红豆蔻
生南海诸谷。
炒用，或一说忌火。
红豆辛温除呕吐，专主心疼驱瘴雾。腹满肠虚水泻多，酒食遏伤借解化。

## 荆芥
一名假苏。生汉中川泽。今处处有之。
穗捋碎，微焙用。
荆芥除枝单用穗，苦凉无毒主诸风。治疮止痒清头目，散壅能令鼻气通。

## 甘菊
今处处有之。
阴干，微焙用之。
善疗头风是甘菊，味苦甘平且无毒。腰痛风痹服之痊，解利热烦明眼目。

## 鸡冠子
今在所有之。
采花阴干，剉，微炒。
鸡冠花子性平凉，白者能医痢最良。更疗肠风便血病，妇人崩漏治皆昌。

## 延胡索
生奚国，从安东道来。根如半夏，色黄。
凡捣碎，微炒过，方入药用。
味辛且苦延胡索，能治产伤血露恶。可消积块与崩淋，散气定疼通脉络。
```