```markdown
# 内景真传说

前贤对于人身经络部分多有论述，而对内景则鲜有详述。华佗虽有《内照图》，然仍有难辨之处。余故考而分别之。

从气管以下，联络皆属脏腑；自食管以下，联络皆属腑脏。口之上下谓之唇，名曰飞门，言其开合如物之飞也。口内居者为舌，舌乃心之苗，其舌本属脾肾二经，舌下有二隐窍，名曰廉泉，动则津液涌出，下通于肾。若肾水枯涸，津液不能上潮，则口干燥矣。其上下齿牙为户门，虽属手足阳明二经，其本则属肾，以其肾主骨也，故曰齿乃骨之余。喉间如小舌垂下者，名悬雍，乃发生之机也。再下又有会厌，居吸门之上，其大如钱，为声音之关。薄而易起者音快而便，厚而迟起者音慢而重。颈前硬管谓之喉咙，主气。《经》曰：喉以候气，即肺管也，管有十二节，长七寸，下连于肺。《经》曰：肺为相传之官，形如华盖，六叶两耳，上有二十四孔。主藏魄。心居肺下，形如未开莲花，其位居中，上有七孔三毛。主藏神。周旁有脂膜裹之，是为心包络。近下另有一层，周围张大，粘连胸脊前后，以遮膈下浊气，不使上熏心肺。其膈膜之上，谓之膻中。《经》曰：膻中为气之海，乃清气所居之地，为上焦，主持呼吸，而条贯百脉者也。心发四系，一系上连于肺，一系从左透膈膜而下通于肝，肝如春木甲乙之象，《经》曰：肝为将军之官，主藏魂。肝凡七叶，而胆附于肝之短叶，胆为清净之腑，有上口而无下口，又谓之青肠。一系从右透膈膜而下通于脾，脾如马蹄掩于太仓之上，太仓即胃也。《经》曰：脾胃为仓廪之官，主磨水谷，其位居中，主藏意。一系透膈膜循脊直下而通于肾，肾有二枚，形如豇豆，色紫黑，后着脊第十四节两旁膂筋间。《经》曰：肾为作强之官，主藏精与志。左一枚阴水居焉，右一枚相火居焉。其正中谓之命门。《经》曰：七节之旁，而有小心者是也。乃人身立命之根本。此言五脏皆统而相连者也。

喉咙后管，名曰咽门，咽以咽物也，咽下为胃管，长一尺三寸，下连贲门，即胃上口也。下以透膈，乃太仓胃也。胃又谓之黄肠，与脾相表里。脾为运化之原，胃为藏纳之腑，主腐熟水谷，合变化乃为中焦。胃之下口为幽门，谓幽微隐秘之处，水谷由此而传入小肠，小肠承受化物。《经》曰：小肠为受盛之官，化物出焉。又谓之赤肠。其下口谓之阑门，谓阑住水谷，泌清别浊，而分入大肠膀胱也。其泌之清者，前以渗入膀胱，膀胱与小肠脂膜相连，无上口而有下口，小肠泌之清者从而渗入之。其中空虚，善受湿气，故津液藏而化为尿。《经》曰：膀胱为州都之官，气化则能出矣。又谓之黑肠。下口有管，直透前阴，而尿出焉。其泌之浊者，后以转入大肠而为粪。大肠积叠十六曲，故名回肠，又名为白肠。二脏咸禀下焦决渎之气，传导秽滓，从直肠而出肛门。直肠在肛门之上，长七寸。肛门又名魄门，人死，魄从此而去。此言六腑皆统而相连者也。
```