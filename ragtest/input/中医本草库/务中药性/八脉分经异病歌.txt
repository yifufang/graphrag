```markdown
八脉分经异病歌
    任脉起于中极底（脐下四寸，穴名中极，任脉起于其下二阴之交，会阴之穴，任由会阴而行腹，督由会阴而行背），以上毛际循腹里（行中极穴）。上于关元至咽喉（关元，脐下三寸，穴名），上颐循面入目止（络于承泣穴）。
    冲起气街少阴位（少阴肾脉所属之位），挟脐上行胸中至（任脉当脐中而止，冲脉挟脐旁而上，以上并出《素问·骨空论》）。冲为五脏六腑海（冲为血海），五脏六腑所禀气。上渗诸阳灌诸精，从下冲上取兹义。亦有并肾下行者，络出气街少阴递。阴股内廉入腘中，复行䯒骨内踝际。下渗三阴灌诸络（三阴乃肝脾肾也），以温肌肉至跗趾（循足而下涌泉穴，入足大趾。此段出《灵枢·顺逆肥瘦篇》）。
    督从少腹骨中始，入系廷孔阴器里（女人阴廷尿孔之端，即窈漏穴）。与巨阳络少阴比（巨阳络，乃太阳膀胱中络，及少阴肾脉相合）。上股贯脊属肾行，又从太阳内眦起（太阳膀胱经脉，从目内眦起，督脉至此合经同行）。上额交颠络脑间，下项循膊脊腰抵。入膂络肾循男茎，下篡亦与女子体。复从少腹上脐冲，贯心喉颐环唇已。上系目之下中正，此为并任亦同冲（此督脉至此合任脉同行）。大抵三脉同一本（冲、任、督三脉皆起于会阴之下，一源而三歧，异名而同体），《灵》《素》言之每错综。
    督病少腹冲心痛，不得前后冲疝攻（不得前后者，二便不通也，此督脉为病同于冲脉者）。其在女子为不孕（冲为血海，任主胞胎），嗌干遗尿及痔癃（此督脉病同于冲任者）。任病男疝女瘕带（内结七疝男子之病，带下瘕聚即女人之疝），冲病里急气逆冲（血不足故急，气有余故逆。此段出自《素问·骨空论》。督者，督领诸经之脉也。冲者，其气上冲也。任者，女子得之以任养也）。
    阴蹻少阴别脉佐（即少阴肾经之别脉），起于然谷内踝过。直上阴股入阴间，上循胸里缺盆坐。出于人迎入頄眦（頄即颧也。眦，目内眦），合于太阳阳蹻和（阳蹻脉，始于膀胱经之中脉穴，足外踝下陷中。此段出自《灵枢·脉度篇》）。此皆《灵》《素》说奇经（任脉、冲脉、督脉、带脉、阳蹻、阴蹻、阳维、阴维，谓之奇经八脉），带及二维未说破（带脉约一身如带；阳维、阴维周维一身之脉，《内经》未言其行度）。
    李东璧曰：凡人一身，有经脉有络脉，直行曰经，旁支曰络。经凡十二，手之三阴三阳、足之三阴三阳是也。络凡十五，乃十二经各有一旁络，而脾经又有一大络，并任、督二络，为十五络也。共二十七气，相随上下，如泉之流，如日月之行，不得休息，故阴脉荣于五脏，阳脉荣于六腑，阴阳相贯，如环无端，莫知其纪，终而复始，其流溢之气，入于奇经转相灌溉，内温脏腑，外濡腠理。奇经凡八，不拘制于十二正经，无表里脏腑配合，故谓之奇。盖正经犹夫沟渠，奇经犹夫湖泽。正经之脉隆盛，则溢于奇经，故秦越人比之天雨下降沟渠，满溢滂霈妄行，流于湖泽。此发《灵枢》未发之秘也。故阳维起于诸阳之会，由外踝之金门穴而上行于卫分；阴维起于诸阴之会，由内踝之筑宾穴而上行于荣分，所以为一身之网维也。夫人身之经络繁密，二脉能于阴交阳会之处，加一系缚，举纲齐目，而阴阳斯得维持之力矣。阳蹻之脉，起于足跟循外踝上行于身之左右，阴蹻之脉，起，于足跟循内踝上行于身之左右。所以使机关之蹻捷也。二脉以踝内外分阴阳者，踝外属太阳，踝内属少阴也。督、任、冲者，皆起于会阴穴，一源而三派，督脉循脊而行于身后，为阳脉之总督，故曰阳脉之海。任脉亦起于会阴，循腹而行于身前，为阴脉之承任，故曰阴脉之海。冲脉亦起于会阴，前行于腹，后循于背，上行于头，下行于足，以至溪谷，肌肉无处不到，为十二经络上下之冲要。故曰十二经络之海。带脉横围于腰，状如束带，所以总束诸脉者也。是故阳维主一身之表，阴维主一身之里，以乾坤言也。阳蹻主一身左右之阳，阴蹻主一身左右之阴，以东西言也。督主身后之阳，冲任主身前之阴，以南北言也。带脉横束诸脉，以六合言也。钱塘潘楫曰：医而知乎八脉，则十二经、十五络之大旨得矣。仙而知乎八脉，则龙虎升降元牝幽微之窍妙得矣。沈氏曰：八脉者，乃人身最关系之经络也，医不知此，罔探病机，仙不知此，难安炉鼎。盖此炉鼎非术士所伪言炼金石之炉鼎，乃心火肾水坎离既济之炉鼎。龙虎升降亦心肾之谓也。养生之道，贵在调和阴阳，通达经脉，以养性命。
```