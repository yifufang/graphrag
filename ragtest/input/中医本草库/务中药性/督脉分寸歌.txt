```markdown
督脉分寸歌
    督脉龈交唇内乡，兑端正在唇中央。水沟鼻下沟中索，素髎宜向鼻端详。头形北高面南下，先以前后发际量。分为一尺又二寸，发上五分神庭当。发上一寸上星位，发上二寸囟会房。发上前顶三寸半，发上百合五寸央（在顶中央旋毛中可容豆，对两耳尖，性理北溪陈氏曰：略近些子，犹天之极星居北，夫言一尺有二，而其数一尺一寸，何也？盖前后发际穴，而必以前后发际量起，则有一寸在矣）。会后寸半即后顶，会后三寸强间明。会后脑户四寸半，后发入寸风府行（项后发际入一寸两筋内宛宛中，疾言其肉立起，言休立止，即百会后五寸半也）。发上五分哑门在（后发际上五分项中央宛宛中仰头取之，系舌本），神庭至此十穴真。自此项骨下脊骶，分为二十有四椎。大椎上有项骨在，约有三椎莫算之。尾有长强亦不算，中间廿一可排椎。大椎大骨为第一，二椎节内陶道知。第三椎间身柱在，第五神道不须疑。第六灵台至阳七，第九筋束中枢十。十一脊中之穴在，十二悬枢之穴奇。十四命门肾俞并，十六阳关自此知。二十一椎即腰腧，脊尾骨端长强随（共二十七椎）。
```