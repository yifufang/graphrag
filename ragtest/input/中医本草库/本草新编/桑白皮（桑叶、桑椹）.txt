# 桑白皮（桑叶、桑椹）

桑白皮，味甘而辛，性寒，可升可降，属阳中之阴，入手太阴肺经。能助元气，补劳倦虚羸，泻火邪，止喘咳咯血，利水消肿，解渴祛痰。刀刃伤，可作线缝合，热鸡血涂敷可愈。

桑叶之功，更胜于桑皮，最善补骨髓，添肾精，止体汗，填脑明目，活血生津，助生育安胎，调和血脉，通利关节，止霍乱吐泻，祛风湿寒痹，消水肿脚浮。老男子可扶衰延年，老妇人可还少生儿。

桑椹专能黑须，尤善止渴润燥，添精益脑。此三者相较，桑皮不及桑椹，桑椹又不及桑叶。前人未分晰，世人不知，余得岐伯亲授。男女老者不能生育者，制桑叶为方，使老男过八八之年、老女过七七之年者，服之尚可得子，始知桑叶之妙，为诸补真阴者所不及。所用桑叶，必取初生者为佳，采后再生者，功力减半。

或疑桑椹乃桑树精华，其功自胜于叶，而吾子谓椹不如叶，意者桑叶四季可采，而桑椹必四月采之为艰乎？曰：椹与叶，功用实同。因椹难于四季采收，且制之不得法，功逊于叶多矣。今备传方法，使人尽知可也。四月采桑椹数斗，饭锅蒸熟，晒干即可为末。桑椹不蒸熟，断不肯干，即干而味已尽散无用，且尤恶铁器。然在饮锅内蒸熟，虽铁锅而无碍也，此皆岐天师传余之秘。同熟地、山茱萸、五味子、人参同用，实益算仙丹，诚恐世人不知制法，所以单言桑叶之奇。盖无椹用叶，功实相同耳。桑椹紫者为第一，红者次之，青则不可用。桑叶采叶如茶，种大者第一，再大者次之，再小者又次之。与其小，无宁大也。过大，则止可煎汤以入药，不堪为丸散矣。洗目，宜取老桑叶，自落者无用矣。