## 厚朴

厚朴，味甘、辛，性大温，属阴中之阳，既能升提又能降泄，无毒。入脾、胃、大肠经。主治中风寒热，治疗霍乱转筋，止呕逆吐酸，禁泻利淋露，消痰下气。乃佐使之药，不可为君臣。因其攻伐而不补益，有损无益之味也。然而善用之，收功正多，未可弃而不用。大约宜与诸药同用，同大黄、枳实则泻实满；同人参、苍术、陈皮则泻湿满；同桂枝则伤寒头痛可除；同槟榔、枳实则痢疾秽物可去。同苦药则泻，同温药则补，同和药则止痛，同攻药则除痞，亦在人善用之。倘错认为补益，虚人用之，脱元气矣。

或问厚朴收功甚多，不补而能之乎？夫疑厚朴为补，固不可。然而厚朴实攻药，能于攻处见补，此厚朴之奇也。若论其性，实非补剂也。

或问厚朴能升清降浊，有之乎？曰：厚朴可升可降，非自能升清而降浊也。用之补气之中，则清气能升；用如补血之中，则浊气能降。升降全恃乎气血之药，与厚朴何所与哉。

或问厚朴佐大黄以攻坚，仲景张公入于承气汤中，有奇义乎？曰：承气汤中用大黄者，以邪结于大肠也。大黄迅拂之速，何藉于厚朴。不知大黄走而不守，而厚朴降中有升，留大黄而不骤降，则消导祛除，合而成功，自然根株务绝，无有少留。此厚朴入之大承气汤，佐大黄之义也。

或问厚朴入于平胃散中，以平胃气，似厚朴乃益胃之品，而非损胃之药。然平胃散，非益胃之品也。彼其命名之意，谓胃之不平者而平之也，是泻胃气之有余，非补胃气之不足。胃气既无所补，又何所益乎。平胃散用厚朴，泻胃实而不补胃虚，人奈何错认为益胃之品哉。