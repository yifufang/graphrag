```markdown
蓬莪荗  
    蓬莪荗，味苦、辛，性温，无毒。归肝、脾二经，为血分中药。专攻气中之血，可消痃癖，止心疼，通经脉，化瘀血，治霍乱，泻积聚，调理中气。属攻坚之药，可作辅佐，不可久服。专入气分以破血，虽破血而不伤气。蓬莪术与京三棱同为攻坚之药，余舍三棱而用蓬莪者，因蓬莪破血，三棱破气也。血为有形之物，破血则气不伤；气为无形之物，破气则血难复。气不伤则易生血；气不复则难生血耳。  
    或问蓬莪入气分以破血，吾疑血破则气亦破矣。入气以破血，岂胜于入血以破气乎？蓬莪荗入气以破血，三棱入血以破气。虽气血俱不可伤，然血郁于气中，不得不消血也。然消药必伤气血，与其消气，不若消血，况原病于血瘀也。蓬莪术专消气中之血，但破血而不破气。血有可破而破之，气无壅滞，无可破也，又宁破气哉。
```