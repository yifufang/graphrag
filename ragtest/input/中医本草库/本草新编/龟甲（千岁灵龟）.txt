```markdown
龟甲（千岁灵龟）
龟甲，味咸、甘，性平，有毒，属阴中之阳。专补阴虚，善滋肾损，恢复真元，治疗漏下崩带并驱，症瘕疟疾皆可奏效，伤寒劳复或肌体寒热欲死者有殊功，腰背酸痛、手足重弱难举者易见效，治疗小儿囟门不合，调理女子湿痒阴疮，逐瘀血积凝，续筋骨断绝，补心轻身，益气资智。

千岁灵龟，身上五色齐全，额端骨起似角，全身使用最能延龄。按龟属至阴之品，活用全身，死用龟板。用全身加入参、术之中，则其毒自解。惟死龟板取之煎膏，必须用灼过者，名曰败龟，则毒随火化可用。倘若用自死者煎膏，未有不毒者也。龟年尤长，何能自死，非受蛇伤，必为毒中。入药使用，得免无损幸矣，安望其补益哉。

千岁灵龟，何能易见，非德高道重者，断不可得也。铎著《本草》，既知千岁之龟可以延年，乌敢隐而不告乎。夫千岁灵龟，自知趋避，岂肯轻露于沙洲、塘渚之间，以招人之物色，轻投于鼎镬之中。然而天地之大，实有此种，使道德之贤，无心获之，而助其益算之丹也。苟得千、岁之龟，而不知修合之法，终属无益。铎受异人之传，并将制法奇方附后，方名千岁灵膏。千岁灵龟一个，纸包，用火煨死。然后，以桑木用水煮熟，约一昼夜，连身甲捣碎。入人参一斤，白术二斤，熟地二斤，桑叶二斤，山茱萸、薏仁、茯苓、巴戟天各一斤，五味子四两，柏子仁六两，杜仲半斤，各为末，同龟捣烂，加蜜为丸。每日白滚水服五钱，服后，精神还少，须发重乌，寿至百岁外，犹身如少年也。

或问龟至灵，人有放龟而延龄者，乌有食龟而延年者乎？况又是千岁之龟，其灵更甚，食之作祟，未必不反促其寿也。曰：世间安得此千岁之龟哉，一旦为人所获，此天厌之也。夫龟寿万年，深藏于江湖之内，原不予人以易得，况千岁之龟，尤钟至灵之气，世俗人生之事尚且深知，岂己身生死反不知之乎。即数宜为人所得，其必有趋避之方，以脱于难。然而可以趋避而趋避不能者，必深获罪于天而不可逭耳。夫龟潜于渊，何罪之有？不知物性好淫，淫心一动，托其至灵之气，以迷惑夫男女，盗人之精气以私益其躯壳，或淫极而杀心生，久耳唯知取乐，而不知修省，天安得而不加诛戳哉。然而上帝好生，杀长生之物，置之于无用之地，何若助修德之士作延龄之丹。此异人之传铎，而铎又不敢幸获，而公传之天下，使道高德重者，为益算之资也。

或谓介虫三百六十，而龟为之长，神灵变化，凡入药中，勿令中湿，则遂其变化之性，而成症瘕于腹中。先生制龟之方，乃用水煮，万一生瘕，奈何？曰：用滚水煮熟，安能作祟，况又用桑柴以制之乎。然而用龟以补阴者，正取其有神也，盖方中多是补心之药。夫心藏神，而龟性有神，借其气以相通，心肾两接，水火有既济之妙也。
```