```markdown
阿胶
    阿胶味甘辛，性平微温，属阳，具降逆作用，无毒。入太阴肺经及肝、肾二脏。可止血止咳，止崩漏止带下，益气扶正，治劳伤，通便利尿，禁胎漏，定喘促，止泻痢，安胎养肝，强骨滋肾，乃益肺之妙药，生阴之灵药。多用可奏效，少用亦有效。唯取真者为佳。
    或疑阿胶煎膏必用阿井之水及黑驴皮，然何处尽取黑驴皮？他地取杂驴皮煎膏亦可用乎？曰：阿胶原取阿井之水，非必用黑驴皮。阿井生东方，取其天一生水，其性急而下趋，清重，乃济水所注，取其去浊祛逆痰。用驴皮者，因驴性纯，皮取其外现于皮肤，原不必取黑以走肾也。水入肾，皮走肺，肺主皮毛，故用皮。前人尚黑驴皮者，谓黑属水以制热生风，实为多余。
    或问阿胶益肺生阴，安得真者而用？曰：阿胶出东阿者即真，不必辨真假。东阿之水皆济水所注。（〔批〕亦是，然出阿井者更妙。）
    或问近人阿胶多加药同煎，想更有益乎？曰：阿胶妙处全在济水。若杂药味，更失其义。本欲加药取益，谁知反因药味而失利。世人强不知以为知，半是此类也。
```