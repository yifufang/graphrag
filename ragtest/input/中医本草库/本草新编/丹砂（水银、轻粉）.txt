```markdown
丹砂（水银、轻粉）  
丹砂，味甘，性微寒，生食无毒，炼服则能致死。入心经。可镇养心神，通调血脉，杀鬼祟精魅，扫疥疮疡，止渴除烦恼，安魂定魄。水银，即丹砂火煅所得，仅可作外科之用。轻粉，又由水银再变而来，亦为外科所需。此三物中，至毒者为水银，次之为轻粉，又次为丹砂。因水银、轻粉经火百炼而成。丹砂未经火炼者，秉南方至精之气，可借以安神定魄，然亦仅可少服以获益。轻粉功效专于收敛，世人治杨梅风毒，用之以图速效，谁知毒未外发，遽用轻粉敛毒，顾目前片刻之快，反成终身难治之疮，鼻落身腐而死，可不慎哉。  

或问轻粉之毒，多成于杨梅疮，有何药可救？近人多以土茯苓救之，然未见其收功。曰：轻粉之毒，非服丹砂则毒不能出。盖轻粉即丹砂之子也，子见母即化矣。（〔批〕子见母则出，奇方至理。）但服丹砂则有法，用丹砂一斤，切不可火煅，须觅明亮者，研末，水飞过，用茯苓末二斤，生甘草三两，为末，共拌匀。每日用白滚水调服三钱，不须一月，轻粉毒尽散，而结毒全愈矣。  

或问丹砂，古之真人每借之飞丹炼石，引纳清和，配以金铅，按之法象，合成金丹而成变化。青霞子及太清真君炼法，皆载之《丹经》，而录之各《本草》也，先生略而不言，何也？曰：丹法难言，非有形之物也。古之真人，不过托言丹砂、黑铅，以喻其金丹之妙也，何尝取丹砂而烹炼之哉。夫丹砂最恶者火也，得火则有大毒。有唐以来，上而人主，下而缙绅，服烹炼丹砂之药，未有不烂肠裂肤而死者。又安能长生变化飞腾升举哉。此余所以略而不存也。  

或问缪仲醇注疏《本草》，谓久服水银，神仙不死之说，必得铅华相合，乃能收摄真气，凝结为丹，即道家所谓“太阳流珠，常欲去人，卒得金华，转而相合”之旨也，吾子以为然乎？否乎？曰：此缪仲醇不知丹诀而错认之也。金丹大道，岂藉后天有形之物而成哉？况水银生用、炼用，无非有毒，大非丹砂可比，尤不可服，古今来服水银而死者比比。夫水银入耳则脑烂，岂入脏腑偏能有益乎。此不必辨而自明者也。  

或问丹砂能消鱼、龙、蛇、鳖之毒，有之乎？曰：有之。但生用则不能消毒耳。盖鱼、龙、蛇、鳖之毒，中于人身内、外者，用丹砂煮熟作汤，或火煅为末服之，则毒气尽消。丹砂生用则无毒，而熟用则有毒，以毒攻毒，故能奏功独神耳。
```