```markdown
# 海马

海马，亦虾属也。入肾经命门。专善兴阳，功不亚于海狗，人未知也。更善堕胎，故能催生。

海马之功用，不亚腽肭脐，乃人尚腽肭而不尚海马，此世人之惑也。谁知海马不论雌雄，皆能孛兴阳道。若腽肭脐，必须用雄者始效，贵价而买，乃是赝物，何若用海马之中用哉。

或问海马以何地生者为佳？海马沿海多生之，而最能兴阳者，山东第一，广东次之。盖山东尤得生气也。阳气之生，尤能种子耳。
```