# 黄柏

黄柏，味苦、微辛，性寒，属阴中之阴，具降泄之性，无毒。为足少阴经之妙药，亦入足太阳经。专能退火解热，消渴最效，可去肠风、止血痢，逐膀胱结热，治赤带，泻肾中相火，亦能平肝明目。其余《本草》所载功效，皆不可尽信。盖黄柏属极阴之品，性寒，只能暂时用于降火，不可长期用于退热。试思阴寒之地不生草木，岂阴寒之药反生精髓？黄柏有泻而无补，此可必信。若遇阴虚火动之人，用黄柏泻火，不如用玄参降火。万不得已而用黄柏，亦宜与肉桂同用，一寒一热，水火相济，庶不致为阴寒之气所逼，至于损胃伤脾也。

或疑丹溪朱公专以阴虚火动立论，其补阴，丹溪以黄柏、肉桂同用，未尝教人尽用黄柏、知母。而吾子讥其太过，毋乃已甚乎？嗟乎。人生于火，原宜培火，不宜损火。火之有余，实水之不足。因水之不足，乃现火之有余。火盛者，补水而火自息，不必去泻火也。自丹溪创阴虚火动之说，其立论为千古之不磨，而其立方不能无弊。用黄柏、知母于肉桂之中，不用熟地、山茱为君，乌可为训乎。

或疑黄柏苦寒泻火，是泻火有余，而补水不足，入于大补阴之内，少用之，以退阴虚之火，不识亦可乎？曰：不可也。黄柏泻火而不补水。惟是阴虚火大动，用黄柏于大补真阴之药，如熟地、山茱萸、北五味之类，可暂用以退火。倘阴虚而火微动者，亦断不可用。盖阴火之大盛者，退火而火少息；阴火之微动者，退火而火愈起。总之，虚火旺宜泻，而虚火衰宜补也。

或问知母、黄柏，同是苦寒之药，用一味以泻虚火，未必无功，必要加用二味，与仲景张公并驾齐驱，反致误事，使后人讥之，是则丹溪之失也。嗟乎。虚火之沸腾，乃真水之亏损，用六味以生水制火，尚恐水不能以遽生，而火不可遽制。况用苦寒之黄柏、知母，使水之不生，又何以制火哉。在丹溪欲制火以生水，谁知制火而水愈不生耶。用知母、黄柏之一味，似乎轻于二味并用，然而，水一遇寒凉即不生，正不必二味之兼用也。