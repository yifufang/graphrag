```markdown
当归  
    【气味】  苦温无毒，可升可降，阴中微阳。入少阴、太阴、厥阴经血分。头止血而上行，身养血而中守，梢破血而下流，全活血而不走。（凡用以酒洗净，晒干入药。）  
    【主治】  咳逆上气，温疟寒热，妇人漏下绝子，诸恶疮疡。温中止痛，补诸不足，和血补血。故脉者血之府，诸血皆属心，凡通脉必先补心益血，仲景治手足厥寒脉细欲绝者，以当归补助之。凡血受病，致壅而不流，乃致作痛，若散内寒，助心和血，使气血各有所归，以当归向导之。入少阴，以其心生血也。入太阴，以其脾裹血也。入厥阴，以其肝藏血也。然补气须同人参、黄芪，行气须同大黄、牵牛，引热须从桂、附、茱萸，引寒须从芒硝、大黄。用本病宜酒制。有痰以姜制，导血归源以人参、石脂为佐，血热以生地、条芩为佐。古方四物汤，以当归为君，芍药为臣，地黄为佐，芎䓖为使，总之血药不可舍当归也。
```