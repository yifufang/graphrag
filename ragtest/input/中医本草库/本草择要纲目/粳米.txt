```markdown
粳米
    （粳音庚，粳乃谷稻之总名也。有早中晚三收，诸本草独以晚稻为粳者，非矣。）
    【气味】  甘苦平无毒。（生者寒，燔者热。北粳凉，南粳温。赤粳热，白粳凉，晚白粳寒。新粳热，陈粳凉。新米乍食动风气，陈者下气，病人尤宜。常食干粳饭，令人热中唇口干。不可同马肉食，发痼疾，不可和苍耳食，令人卒心痛，急烧仓米灰和蜜浆服之，不尔即死。
    【主治】  益气止烦，止渴止泄，温中和胃气，长肌肉，补中壮筋，益肠胃。煮汁主心痛，止渴，断热毒下痢。合芡实作粥食，益精强志，聪耳明目，通五脏，好颜色。常食干粳饭，令人不噎。粳有早中晚三收，以晚白米为第一，得天地中和之气，同造化生育之功，非他物可比。《本草》言粳米益脾胃，而张仲景白虎汤用之入肺，以味甘为阳明之经，色白为西方之象，而气寒入手太阴也。桃花汤用之以补少阴之正气，竹叶石膏汤用之以益不足。
```