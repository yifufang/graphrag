# 竹沥

**【气味】** 甘，大寒，无毒，姜汁为之使。（凡取竹沥，宜用淡苦竹者佳，以竹截长五六寸，以瓶盛倒悬，下用一器承之，周围以火逼之，其沥滴流于器内。）  
**【主治】** 风痹，胸中大热，止烦闷，消渴劳复，养血清痰，风痰虚痰在膈胸，令人癫狂，痰在经络四肢及皮里膜外，非此不能达，治子冒风痓，解射罔毒。凡阴虚则发热，竹沥味甘性缓，能除阴虚之有大热者。寒而能补，与山药寒补义同。大寒言其功，非独言其气也。其性滑痰，非助以姜汁不能行。诸方治胎产金疮口噤，与血虚自汗，消渴小便多，皆是阴虚之病，无不用之。然寒湿胃虚滑肠之人，服之则反伤肠胃。