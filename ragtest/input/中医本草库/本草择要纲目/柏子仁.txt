```markdown
柏子仁  
（凡使先以酒浸一宿，至明漉出晒干，用黄精自然汁于日中煎之，缓火煮成膏为度。每煎柏子仁三两，用酒五两浸，此法是服食家用者。寻常用只蒸熟曝烈，舂簸取仁，炒研入药。）  
【气味】 甘平无毒，乃肝经气分药。  
【主治】 惊悸，益气，除风湿，安五脏，久服令人润泽美色，耳目聪明，不饥不老，轻身延年。疗恍惚虚损吸吸，历节腰中重痛，益血止汗，治头风腰肾中冷，膀胱冷脓宿水，兴阳道益寿，去百邪鬼魅，小儿惊痫。润肝，养心气，润肾燥，安魂定魄，益智宁神，烧沥泽头发，治疥癣。又润肾，古方十精丸用之。其性平而不寒不燥，味甘而补，辛而能润，其气清香，能透心肾，益脾胃，盖仙家上品药也，宜乎滋养之剂用之。《列仙传》云赤松子食柏实齿落更生，行及奔马，谅非虚语也。
```