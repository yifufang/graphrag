# 杏仁

杏仁  
杏树果实有脉络者为心果，其仁则主通脉络之气而为肺果。其性直降而兼横扩，横扩与直降互相牵制而不得逞，故非加他药不能横扩不能直降。然用杏仁于横扩，有兼取其直降者。用杏仁于直降，有兼取其横扩者。证若两有所需，杏仁亦两呈其技也。

麻黄汤者，伤寒之汗剂也。既用麻黄何以又加杏仁，则以杏仁兼能下气止喘也。表实而邪不得解固喘，邪解而气不得下亦喘，杏仁既走表而复入里，则外散之气，亦相与由中道而下，是故麻杏甘石汤有麻黄又有杏，則為治喘，葛根湯有麻黃無杏仁，則證本無喘。然而麻黃非不治喘，小青龍湯云，喘去麻黃加杏仁，又何以有宜不宜之別耶？蓋麻黃者，上發心液亦下通腎氣，小青龍心下之水，已與腎藏之水相吸引，若再以麻黃動其腎氣，喘將愈不能止。杏仁肺藥非腎藥，故去彼加此，所謂用杏仁於橫擴兼取其直降者此也。

大陷胸丸者，傷寒之下劑也。結胸而云項亦強如柔痙狀，是項強外與大陷胸湯無異，而證則較重。故彼可速攻而愈，此必變丸而緩攻。杏仁一味，專為項強而設。項強由陽邪烁液所致，杏仁研之如脂而性兼橫擴。再佐以芒消之津潤，白蜜之和甘，何難化強為柔。然結胸之項強，非下不和，亦非下不陷。杏仁固大黃之劑，所謂用杏仁於橫擴兼取其直降者此也。

麻仁丸用杏仁則於濡潤中兼取其直降也。麻仁與杏仁，皆能潤液化燥，而麻仁擴脾之約，杏仁抑肺使下（說詳大麻仁），不可謂無通便之功矣。大黃䗪蟲丸用杏仁則於濡潤中兼取其橫擴也。是方種種治法，無非為補虛緩中之計。惟引地黃入脈絡以行滋柔之化者，非杏仁而何，雖桃仁亦只與䗪蟲輩比烈矣。抑有但取其濡潤以佐他藥，而橫擴與直降兩無所見者，矾石丸是也。子臟中有堅癖干血，縱以桃仁干漆䗪蟲輩為坐藥，未必遂能去之，況橫擴直降，第恃有杏仁乎。夫曰：經水閉不利者，有閉時有不閉時，不閉時亦不如平人之利也。臟堅癖不止（醫宗金鑑：不止，不去也）中有干血下白物者，子臟中有堅癖不可去之物，實為干血，而不能如干血急治也。有干血則經之蓄泄不以時，而濕熱醞為白物則自下也，此當置干血而先治其白物。矾石卻濕除熱，劇者不過再內而愈。然非佐杏仁白蜜以緩之和之，未必收效如是之捷。蛇床子散亦坐藥也，彼治陰寒但任蛇床子，佐白粉為以柔濟剛；此治白物但任矾石，佐杏仁為以潤濟燥。杏仁潤而不膩，不致減矾石之力則有之，若云協以散結，豈仲聖意哉。

杏仁橫擴不及麻黃之峻，而於風虛之證，卻正相宜，又最宜於頭面之風。潔古云治上焦風熱。東垣云除肺中風熱。石頑云氣下則熱自解風自散。竊謂風散則熱自解，并非以熱藥治熱風。考千金杏酥治風虛头痛，杏仁捣膏塗頭面風腫，治頭中痛身熱風熱，治頭面上風，治頭中風癢白屑各方中，皆有杏仁。又薯蓣湯、薯蓣丸，亦皆有杏仁。其所治之證，皆有頭目眩冒。由是推之，即金匮薯蓣丸風藥頗多，何嘗不以杏仁治頭面風，所謂風氣百疾者，固無一不慮之周也。