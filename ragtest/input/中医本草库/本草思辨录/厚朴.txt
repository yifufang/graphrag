```markdown
厚朴  
    厚朴苦温，能散湿满，其气向表；枳实苦寒，能泄坚满，其气向下。二者皆为胃家气药。阳明病胃中燥结在血分，自宜以涤热逐实之大黄血药为君。然非气药为之前驱，则不能锐师直入，此三物并用之故。大承气又加芒消者，芒消亦血药而微兼治上，犹厚朴气药而微兼治表，余邪不至少留而咸寒尤能速下，不止如小承气之和胃已也。  
    枳朴主治多在中焦，故为承气要药。然枳实薤白桂枝汤枳朴并用，其证为胸痹与胁下逆抢心，则又何说？盖二物虽有温散寒泄之不同，而皆苦中有辛，苦多辛少。惟其为气药而兼辛，故心肺之部亦其所到。苦多则不能久停心肺，而可倚以散逆下气。枳实又为胁痛要药，与厚朴先煮多煮，所以平胸胁之逆满；内薤白等数沸，所以开心胸之阳痹。分之各尽厥职，合之则同建奇勋。方名出枳实不出厚朴者，以胁逆非厚朴所主也。  
    夫厚朴非所云气向表者欤，虽非表药而表证亦兼有可资，如厚、朴麻黄汤治咳而脉浮，以厚朴能随麻黄辈外散寒邪，偕姜夏辈内消寒饮，方名以是冠首，固无愧尔。  
    然则半夏厚朴汤，治妇人咽中如有炙脔，非胸满非腹满亦无表邪，又何以用厚朴哉？夫咽中者心肺之部，千金此证，又点出胸满心下坚五字，非心胸间有湿痰凝阻，不至如是。半夏苓姜，有蠲饮之能，擅泻心之用，佐以苏叶之宣气理血，心胸间可由是旷然矣。不知千金谓咽中帖帖，吐之不出，吞之不下，其窃据之势，岂易遽拔。夫厚朴者，消痰下气，力厚气雄，于四物外别树一帜。盖四物以功胜而厚朴以力胜，合以成剂，奏效乃神，此厚朴所以匹半夏而并标之欤。
```