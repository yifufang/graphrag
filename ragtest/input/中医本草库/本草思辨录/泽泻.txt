```markdown
# 泽泻

猪苓、茯苓、泽泻三者皆为淡渗之物，其功效全在于利水。仲圣所制五苓散与猪苓汤，三物并用而不嫌重复，此理愚者得之于《本经》与《内经》。《本经》载：猪苓利水道，茯苓利小便，泽泻消水。《内经》言：三焦为水道，膀胱为水府，肾为三焦膀胱之主。合二经观之，岂非猪苓利三焦之水，茯苓利膀津之水，泽泻利肾水乎？猪苓者，枫之余气所结，枫至秋末，叶赤如火，其无风自动，天雨则止，遇暴雨则暗长二三尺，其作用与少阳相火正复无异。膀胱藏津液，非气化不出，茯苓色白入肺，能行肺气以化之。凡水草石草皆属肾，泽泻生浅水而味咸，入肾何疑。三物利水，有一气输泻之妙。水与热结之证，如五苓散、猪苓汤，若非三物并投，水未必去，水不去则热不除，热不除则渴不止，小便不通，其能一举而收全效哉。

消渴上中焦皆有之，或阴虚津亏而渴，或津被热烁而渴，或热与水结而渴。三物第利水以除热，何尝如人参、栝蒌根有生津补阴之能。李氏谓淡渗之物，其能去水，必先上行而后下降，以仲圣用三物稽之，正不必过高其论也。

虽然，于三物中求止渴，惟泽泻其庶几耳。何则？《本经》无泽泻起阴气之文，而《别录》固有之。泽泻起阴，虽不及葛根挹胃汁以注心肺，而得气化于水，独茎直上，即能以生气朝于极上，仲圣又不啻明告我矣。凡眩悸颠眩，多归功于茯苓，而泽泻汤治冒眩，偏无茯苓。冒眩者，支饮格于心下，下之阴不得济其上之阳，于是阳淫于上如复冒而眩以生。泽泻不特逐饮，且能起阴气以召上冒之阳复返于本。白术崇土，第以资臂助耳。大明之主头旋耳鸣，殆得仲圣此旨也。又肾气丸治消渴皆肾药。虽用茯苓，亦只借以协桂附化肾阳。萸地益阴而不能升阴。肾阴不周于胸，则渴犹不止，此猪苓可不加，而泽泻不得不加。故曰止渴，惟泽泻为庶几也。
```