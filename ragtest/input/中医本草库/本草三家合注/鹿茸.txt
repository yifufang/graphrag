```markdown
# 鹿茸

性味甘温，无毒，主治漏下恶血，寒热惊痫，益气强志，生齿不老。

张隐庵曰：鹿性属纯阳，气息贯通督脉，鹿茸乃骨精之余，从阴性中透达头顶，性味甘温，有火生土之理。

主治漏下恶血者，因气虚寒凝，恶血下漏，鹿茸禀火气而生土，从阴出阳，下陷之血得举，恶血不漏矣。

寒热惊痫者，心为阳中之太阳，阳虚则生寒热；心主藏神，神虚则生惊痫，鹿茸阳刚渐长，心神充足，寒热惊痫自除矣。

益气强志者，益肾藏之气，强肾藏之志也。生齿不老者，齿为骨之余，从其类而补之，则肾精日益，故不老。

叶天士曰：鹿茸气温，禀天春升之木气，入足厥阴肝经；味甘无毒，得地中正之土味，入足太阴脾经。气味俱升，属阳也。

肝主藏血，脾主统血，肝血不藏则脾血不统，漏下恶血矣。鹿茸气温可达肝，味甘可扶脾，故主之。

寒热惊痫者，惊痫而发寒热也。肝为将军之官，肝血虚则气充，挟浊火上逆，或惊或痫矣。鹿茸味甘可养血，气温可导火，故止惊痫之寒热。

益气者，气温益阳气，味甘益阴气。甘温益阴阳之气，气得刚大而志强矣。

鹿茸属骨，齿为骨之余，甘温之味主生长，故生齿。

真气充足，气血滋盛，故不老也。

陈修园曰：鹿为仙兽多寿，其卧则口鼻对尾闾，以通督脉。督脉为通身骨节之主，肾主骨，故能补肾。肾得其补，则大气升举，恶血不漏。督脉为阳气之总督，然茸中皆血所贯，冲为血海，其大补冲脉可知也。凡惊痫之病，皆挟冲脉而作，阴气虚不能宁谧于内，则附阳而上升，故上热而下寒；阳气虚不能周卫于身，则随阴而下陷，故下热而上寒。鹿茸入冲脉而大补其血，故能治寒热惊血痫也。

至于长而为角，《别录》谓其主恶疮、逐恶气，以一点胚血，发泄已尽，只有拓毒消散之功也。
```