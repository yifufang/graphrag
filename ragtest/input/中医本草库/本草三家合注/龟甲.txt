```markdown
# 龟甲

气味甘、平，无毒，主漏下赤白，破症瘕痎疟，五痔阴蚀，湿痹，四肢重弱，小儿囟不合。久服轻身不饥。

张隐庵曰：介虫三百六十，而龟为之长，龟形象离，其神在坎，首入于腹，肠属于首，是阳气下归于阴，复通阴气上行之药也。

主治漏下赤白者，通阴气而上行也；破症瘕者，介虫属金，能攻坚也；痎疟，阴疟也，阳气归阴，则阴寒之气自除，故治痎疟。

五痔阴蚀者，五痔溃烂缺伤，如阴虫之蚀也，阳入于阴，则阴虫自散，肠属于首，则下者能举，故五痔阴蚀可治也。湿痹、四肢重弱者，因湿成痹，以致四肢重弱，龟居水中，性能胜湿，甲属甲胄，质主坚强，故湿痹而四肢之重弱可治也。小儿囟不合者，先天阙陷，肾气不充也，龟甲藏神于阴，复使阴出于阳，故能合囟。

久服则阴平阳秘，故轻身不饥。

《本经》只说龟甲，后人以甲熬胶，功用相同，其质稍滞。甲性坚劲，胶性柔润，学者以意会之，而分用焉可也。

叶天士曰：龟甲气平，秉天秋收之金气，入手太阴肺经；味甘，复地中正之土味，入足太阴脾经；北方之神，介虫之长，性复无毒，秉阴寒之性也，入足少阴肾经。气味降多于升，阴也。

脾统血，脾血不统，则漏下赤白，其主之者，味甘益脾也。疟而至于有症瘕，湿热之邪，已聚结阴分矣。龟甲阴寒，可以清热；气平，可以利湿，所以主之也。

火结大肠，则生五痔；湿浊下注，则患阴蚀，肺合大肠，肾主阴户，性寒可去热，气平可消湿，所以主之也。

脾主四肢，湿盛则重弱，龟甲味甘益脾，气平去湿，湿行，四肢健也。

肾主骨，小儿肾虚，则囟骨不合，其主之者，补肾阴也。

久服益肾，肾者，胃之关，关门利，能去脾湿，所以轻身不饥也。

陈修园曰：龟甲，诸家俱说大补真水，为湿阴第一神品。而自余视之，亦不尽然，大抵介虫属阴，皆能除热；生于水中，皆能利湿；其甲属金，能攻坚，此外无他长。

《本经》云“主治漏下赤白”者，以湿热为病，热胜于湿，则漏下赤色，湿胜于热，则漏下白色，龟甲专除湿热，故能治之也。

破症瘕者，其甲属金，金能攻坚也。痎疟，老疟也，疟久不愈，湿热之邪，痼结阴分，唯龟甲能入阴分而攻之也。

火结大肠，则生五痔；湿浊下注，则患阴蚀，肺合大肠，肾主二阴，龟甲性寒以除其热，气平以消除湿也。

脾主四肢，因湿成痹，以致重弱，龟居水中，性能胜湿；甲属甲胄，质主坚强，故能健其四肢也。

小儿囟骨不合，肾虚之病，龟甲主骨，故能合之也。

久服身轻不饥者，言阴精充足之效也。
```