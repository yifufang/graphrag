```markdown
蒺藜
    气味苦、温，无毒，主治恶血，破症瘕积聚，喉痹乳难，久服长肌肉，明目轻身。
    张隐庵曰：蒺藜子坚忍而有刺，秉阳明之金气，气味苦温，则属于火。《经》云：两火合并，故为阳明，故阳明秉火气而得金也。
    金能平木，故主治肝木所瘀之恶血，破郛郭之症瘕积聚，阴阳交结之喉痹，阳明胃土之乳难，皆以其秉锐利之质，而攻伐之力也。
    久服则阳气盛，故长肌肉。金水相生，故明目。长肌肉，故轻身。
    其沙苑蒺藜一种，生于沙地，形如羊肾，主补肾益精，治腰痛虚损，小便遗沥，所以然者，味甘带腥，秉阳明土金之气，土生金而金生水也。
    叶天士曰：蒺藜气温，秉春和之木气，入足厥阴肝经；味苦无毒，得地南方之火味，入手少阴心经。气升味降，秉火气而生，阳也。
    主恶血者，心主血，肝藏血，温能行，苦能泄也。症者，有形可徴也，有形之积聚，皆成于血，白蒺藜能破之者，以入心肝，而皆苦温气味也，温能散火，苦可去结。又主喉痹乳难乳汁不通也，乳房属肝，气温达肝，其乳自通。
    白蒺藜，一名旱草，秉火气而生，形如火而有刺。久服心火独明，火能生土，则饮食倍而肌肉长。肝木条畅，肝开窍于目，故目明。木火通明，元阳舒畅，所以身轻也。
```