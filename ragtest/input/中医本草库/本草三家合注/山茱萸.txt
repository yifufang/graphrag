```markdown
山茱萸  
    气味酸、平，无毒，主治心下邪气寒热，温中逐寒湿痹，去三虫，久服轻身。  
    张隐庵曰：山茱萸色紫赤而味酸平，秉厥阴少阳木火之气化。手厥阴属心包，故主治心下之邪气热，心下乃厥阴心包之部也。手少阳属三焦，故温中焦也。  
    中焦取汁，奉心化赤而为血，血生于心，藏于肝，足厥阴肝主之血，充肤热肉，故逐周身之寒湿痹。  
    木火气盛，则三焦通畅，故去三虫。  
    血充肌腠，故久服轻身。  
    【愚按】仲祖八味丸用山茱萸，后人去桂附，改为六味丸，以山茱萸为固精补肾之药，此外无他用，皆因安于苟简，不深探导故也。今详观《本经》山茱萸之功能主治如此，学者能于《本经》之内会悟而广其用，庶无拘隘之弊。  
    叶天士曰：山茱萸气平，秉天秋成之金气，入手太阴肺经；味酸无毒，得地东方之木气，入足厥阴肝经。气味俱降，阴也。  
    心下，脾之分也，肝之邪、肝木之邪也。肝木血少气充，则克脾土，并于阳则热，并于阴则寒矣，山茱萸味酸入肝，益肝血而敛肝气，则下之寒热自除矣。  
    山茱萸味酸收敛，敛火归于下焦，火在下谓之少火，少火生气，所以温中。  
    山茱萸气平益肺，肺主皮毛而司水道，水道通调，则皮毛疏理，而寒湿之痹瘳矣；三虫者，湿热所化也，湿热从水道下行，则虫亦去也。  
    久服味过于酸，肝气以津，肝者敢也，生气生血之脏也，所以轻身也。  
    陈修园曰：山萸色紫赤而味酸平，秉厥阴少阳木火之气，手厥阴心包、足厥阴肝，皆属于风木也；手少阳三焦、足少阳胆，皆属于相火也。  
    心下巨阙穴，乃手厥阴心包之募，又心下为脾之分，曰邪气者，脾之邪，实为肝木之邪也，足厥阴肝木血少气亢，则克脾土，并于阳则热，并于阴则寒也，又寒热往来，为少阳之病，山萸秉木火之气化，故咸主之。  
    山萸味酸收敛，敛火归于下焦，火在下谓之少火，少火生气，所以温中。  
    山萸味酸入肝，肝主藏血，血能充肤热肉，所以逐周身寒湿之痹。  
    三虫者，厥阴风木之化也，仲景乌梅丸之酸，能治蚘厥，即从此物悟出。  
    肝者敢也，生气生血之脏也，孙真人生脉散中，有五味子之酸，能治倦怠而轻身，亦从此物悟出。
```