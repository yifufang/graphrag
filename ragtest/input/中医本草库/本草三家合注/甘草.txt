```markdown
# 甘草

气味甘、平，无毒，主五脏六腑寒热邪气，坚筋骨、壮肌肉、倍气力、金疮肿解毒。久服轻身延年。

张隐庵曰：甘草味甘，气得其平，故曰甘平。《本经》凡言平者，皆谓气得其平也。主治五脏六腑之寒热邪气者：五脏为阴，六腑为阳；寒病为阴，热病为阳。甘草味甘，调和脏腑，通贯阴阳，故治理脏腑阴阳之正气，以除寒热阴阳之邪气也。

坚筋骨、壮肌肉、倍气力者，坚肝主之筋、肾主，长脾主之肌肉；倍肺主之气、心主之力。五脏充足，则六腑自和矣。金疮乃刀斧所伤，因金伤而成疮。金疮肿，乃因金伤而高肿也；解毒者，解高肿无名之毒。土性柔和，如以毒物埋土中，久则无毒矣。肘腑阴阳之气，皆归土中，久服则土气有余，故轻身延年。

叶天士曰：甘草气平，秉天秋凉之金气，入手太阴肺；味甘无毒，秉地和平之土味，入足太阴脾经。气降味升，阳也，肺主气，脾统血，肺为五脏之长，脾为万物之母，味甘可以解寒，气平可以清热。甘草甘平，入肺入脾，所以主五脏六腑寒热邪气也。

肝主筋，肾主骨，肝肾热则筋骨软。气平入肺，平肝生肾，筋骨自坚矣。

脾主肌肉，味甘益脾，肌肉自长；肺主周身之气，气平益肺，肺益则气力自倍矣。

金疮热则肿，气平则清，所以治肿。味甘缓急，气平清热，故又解毒。久服肺气清，所以轻身；脾气和，所以延年也。

陈修园曰：物之味甘者，至甘草为极。甘主脾，脾为后天之本，五脏六腑，皆受气焉。脏腑之本气则为正气，外来寒热之气，则为邪气，正气旺则邪气自退矣。

筋者，肝所主也；骨者，肾所主也；肌肉者，脾所主也；力者，心所主也，但使脾气一盛，则五脏皆循环受益，而得其坚之、壮之、倍之之效矣。

金疮者，乃刀斧所伤而成疮，疮甚而肿，脾得补而肉自满也。能解者，如毒物入土，则毒化也。土为万物之母，土健则轻身延年也。
```