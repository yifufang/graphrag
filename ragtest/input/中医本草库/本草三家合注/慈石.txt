```markdown
慈石  
    气味辛、寒，无毒，主治周痹风湿，肢节中痛，不可持物，洗洗酸消，消除大热，烦满及耳聋。  
    张隐庵曰：慈石色黑、味辛、性寒，盖秉金水之精气所在。  
    周痹者，在于血脉之中，真气不能周也，慈石能启金水之精，通调血脉，故能治之。  
    风湿肢节中痛，不可持持物，洗洗酸消者，风湿之邪，伤于肢节而痛，致手不能持物，足洗洗酸消不能行，酸消犹酸削也，慈石秉阳明太阳金水之气，散其风湿，故能治之。  
    除大热烦满，及耳聋者，乃水济其火，阴交于阳，亦慈石引针，下升上之义。  
    叶天士曰：慈石气寒，秉天冬寒之水气，入足少阴肾经；味辛无毒，得地西方之金味，入手太阴肺经。气味降多于升，阴也。  
    其主周痹风湿，肢节中痛，不可持物，洗洗酸消者，盖湿流关节，痛不可持物，湿胜金消也，湿而兼风，风属木，木曰曲直作酸，洗洗酸痛，所以为风湿周痹也，慈石味辛入肺，金能平木，可以治风；肺司水道，可以行湿也。  
    肾水脏也，水不制火，浊气上逆，则大热烦满，慈石入肾，气寒壮水，质重降浊，所以主之。  
    肾开窍于耳，肾火上升则聋，慈石气寒，可以镇火，所以主耳聋也。
```