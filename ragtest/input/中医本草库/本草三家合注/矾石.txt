```markdown
矾石
    气味酸、寒，无毒，主治寒热泄利白沃，阴蚀恶疮目痛，坚骨齿。炼而服之，轻身不老增年。
    张隐庵曰：矾石以水煎石而成，光亮体重，酸寒而涩，是秉水石之专精，能肃清其秽浊。
    主治寒热泄痢白沃者，矾石清涤肠胃，故可治也。阴蚀恶疮者，言阴盛生虫，肌肉如蚀，而为恶疮也，矾、石酸涩杀虫，故可治也。以水煎石，其色光明，其性本寒，故治目痛。以水煎石，凝结成矾，其质如石，故坚骨齿。
    炼饵而服，得石中之精，补养精气，故轻身不老增年。
```