```markdown
大黄
    气味苦、寒，无毒，主治下瘀血、血闭、寒热，破症瘕、积聚、留饮、宿食，荡涤肠胃，推陈致新，通利水谷，调中化食，安和五脏。
    张隐庵曰：大黄味苦色黄，气寒嗅香，是肃清中土的药物。
    其性走而不守，主治下瘀血、血闭。气血不和，则生寒热，瘀血行而寒热自除。不仅下瘀血、血、闭，且能破症瘕积聚、留饮宿食。留饮宿食在肠胃，症瘕积聚为陈垢不清，故又曰荡涤肠胃，推陈致新。肠胃和则水谷通利，陈垢去则化食调中，故又曰通利水谷，调中化食。
    《玉机真脏论》云：“五脏皆秉气于胃，胃为五脏六腑之本，胃气安则五脏亦安。”故又曰安和五脏。
    【愚按】大黄抑阳养阴，有安和五脏之功，故无毒。
    而《本经》名曰“黄良”，但行泄太迅，下瘀破积，故别名“将军”，而列于下品。
    西北之人，土气敦厚，阳气伏藏，重用大黄，能养阴而不破泄；东南之人，土气虚浮，阳气外泄，稍用大黄，即伤脾胃，此五方五土之有不同也。又总察四方之人，凡秉气厚实，积热留中，大黄能养阴而推陈致新，用之可也，若素秉虚寒，虽据证当用大黄，亦宜量其人而酌减，此因秉气之有不同也。至《伤寒·阳明篇》中，三承气汤，皆用大黄，大承气、调胃承气与芒硝同用，所以承在上之火热，而调其肠胃，使之下泄也；小承气汤但用大黄，不用芒硝，所以行肠胃之燥结也，燥结行而阴阳上下内外皆和。今人不知《伤寒》精义，初起但发散而消食，次则平胃而挨磨，终则用大黄以攻下，不察肌表经脉之浅深，不明升降出入之妙义，胸膈不舒，便谓有食，按之稍痛，更云有食，外热不除，必绝其谷，肠虚不便，必下其粪，处方用药，必至大黄而后已。夫秉质敦厚，或感冒不深，虽遭垂害，不即殒躯，当一二日而愈者，必至旬日；当旬日而愈者，必至月余。身愈之后，医得居功，若正气稍虚，或病虚猖獗，亦以此医治之，此医但知此法，解不至死，噫！医所以寄死生，可以盲瞽不明者，而察秋毫之末乎！不思结网，但知羡鱼，耻也！旁门管窥，居之不疑，耻更甚焉！
    叶天士曰：大黄气寒，秉天冬寒之水气，入手太阳寒水小肠经；味苦无毒，得地南方之火味，入手少阴心经、手少阳相火三焦经。气味俱降，属阴也。浊阴归六腑，味厚则泄，兼入足阳明胃经、手阳明大肠经，为荡涤之品也。
    味厚为阴，则入阴分，血者阴也，心主者也，血凝则瘀，大黄入心，味苦下泄，故下瘀血。血结则闭，阴不和阳，故寒热生焉，大黄味苦下泄，则闭者通，阴和于阳，而寒热止矣。症瘕积聚，皆有形之实邪，大黄所至荡平，故能破之。小肠为受盛之官，无物不受，传化失职，则饮食留积矣，大黄入小肠而下泄，所以主留饮宿食也。味厚则泄，浊阴归六腑，大黄味厚为阴，故入胃与大肠，而有荡涤之功也。消积下血，则陈者去而新者进，所以又有推陈致新之功焉。
    以滑润而能通利水谷，不使阻滞肠胃中也，肠胃无碍，则阳明胃与太阴脾，调和而食消化矣，饮食消化，则阴之所以本自五味，五脏主藏阴，阴生而脏安和矣。
    陈修园曰：大黄色正黄而嗅香，得土之正气正色，故专主脾胃之病，其气味苦寒，故主下泄。
    凡血瘀而闭则为寒热，腹中结块，有形可征曰症，忽聚忽散曰瘕，五脏为积，六腑为聚，以及留饮宿食，得大黄攻下，皆能治之。
    有荡涤肠胃下五句，是申明大黄之效，末一句是总结上四句，又大申大黄之奇效也。意谓人只知大黄荡涤肠胃，功在推陈，即所以致新乎？人知大黄通利水谷，功在化食，抑知化食，即所以调中乎？且五脏皆秉气于胃，胃得大黄运化之功而安和，而五脏亦得安和矣，此《本经》所以有黄良之名也。
```