```markdown
## 代赭石

气寒、味苦，无毒，主治鬼疰、贼风、蛊毒，杀精物恶鬼，腹中毒邪，女子赤沃漏下。

张隐庵曰：赭石为铁之精，其色青赤，气寒味苦，禀水石之精，得木火之化。

主治鬼疰、贼风、蛊毒者，色赤属火，得少阳火热之气，则鬼疰自消；色青属木，木得厥阴风木之气，故治贼风蛊毒。

杀精物恶鬼腹中毒邪者，能治鬼疰、贼风、蛊毒，即能杀精物恶鬼腹中毒邪。

赭石，一名血帅，能治冲任之血，故治女子赤沃漏下。

叶天士曰：代赭石气寒，禀天冬寒之水气，入足少阴肾经；味苦无毒，得地南方之火味，入手少阴心经。气味俱降，属阴。

天地者，阴阳之体；水火者，阴阳之用。肾为坎水，代赭石气寒益肾，则肾固而一阳上升；心为离火，代赭石味苦益心，则心中一阴下降，水升火降，阴阳互藏其宅，而天地位矣，故鬼疰邪气、精魅恶鬼、贼风毒邪，不能相干，即或有邪，亦必祛逐也；寒可清热，苦可泄邪，所以又主蛊毒，及腹中邪毒也。

肾主二便，心主血，血热则赤沃漏下，苦寒清心，心肾相交，所以主女子赤沃漏下也。

陈修园曰：代赭石味苦益心，则心中一阴下降，水升火降，阴阳互藏其宅，而天地位矣，故鬼疰、贼风、精魅、恶风，以及蛊毒、腹中邪毒，皆可主之。

肾主二便，心主血，血热则赤沃漏下，苦寒清热，心肾相交，所以主女子赤沃漏下。

仲景代赭旋复花汤，用之极少，后人昧其理而重用之，且赖之以镇纳诸气，皆荒经之过也。
```