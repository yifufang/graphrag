# 黄芪

黄芪  
    性味甘、微温，无毒，主治痈疽久败疮，能排脓止痛，治疗大风、癞疾、五痔、鼠瘘，可补虚，疗小儿百病。  
    张隐庵曰：黄芪色黄味甘微温，禀火土相生之气化。土主肌肉，火主经脉，故主治肌肉之痈，经脉之疽。痈疽日久，正气衰微，致三焦之气不温肌肉，久成败疮。黄芪助三焦出气以温肌肉，故可治。痈疽未溃，化血为脓，痛不可忍，黄、芪补气助阳，阳气化血而排脓，脓排则痛止。  
    大风癞疾，谓之疠疡，乃风气客于脉而不去，鼻柱坏而色败，皮肤溃癞者是也；五痔者，牡痔、牝痔、肠痔、脉痔、血痔，是热邪淫于下也；鼠瘘者，肾脏水毒上淫于脉，至颈项溃肿，或空或凸，是寒邪客于上也。夫癞疾、五痔、鼠瘘，乃邪在经脉，而证见肌肉皮肤，黄芪内资经脉，外至肌肉，是以三证咸宜。  
    又曰补虚者，乃补正气之虚，而经脉调和，肌肉充足也。小儿经脉未盛，肌肉未盈，血气皆微，故治小儿百病。  
    叶天士曰：黄芪微温，秉天春升少阳之气，入足少阳胆经、手少阳三焦经；味甘无毒，秉地和平之土味，入足太阴脾经。气味俱升，阳也。脾主肌肉，甘能解毒，温能生肌，所以主痈疽久败疮，排脓生肌也。  
    风湿热壅于经脉筋肉中，则筋坏肉败，而成大麻疯癞疾矣。脾主湿，胆主风，三焦主热，“邪之所凑，其气必虚”，黄芪甘温，补益血气，故治癞疾也。肠癖为痔，肠者，手阳明也，太阴脾为阳明行津液者也，甘温益脾，脾健运，则肠癖行而痔愈也。鼠瘘者，瘰疬也，乃少阳经风热郁毒，黄芪入胆与三焦，甘能解毒，温能散郁，所以主之。  
    人生之虚，万有不齐，不外乎气血二端。黄芪气味甘温，温之以气，所以补形之不足也；补之以味，所以益精之不足也。小儿稚阳也，稚阳为少阳，少阳生气条达，小儿何病之有！黄芪入少阳，补生生之元气，所以概主小儿百病也。  
    陈修园曰：黄芪气微温，秉少阳之气，入胆与三焦；味甘无毒，秉太阴之味，入肺与脾。  
    其主痈疽者，甘能解毒也。久败之疮，肌肉皮毛遗烂，必脓多而痛甚，黄芪入脾而主肌肉，入肺而主皮毛也。  
    大风者，杀人之邪风也。黄芪入胆而助中正之气，俾神明不为风所乱；入三焦而助决渎之用，俾窍道不为风所壅；入脾而救受克之伤；入肺而制风木之动，所以主之。癞疾，又名大麻风，即风毒之盛也。  
    五痔者，五种之痔疮，乃少阳与太阴之火陷于下，而此能举其陷。鼠瘘者，瘰疬之别名，乃胆经与三焦之火郁于上，而此能散其郁也。  
    其曰补虚者，是总结上文，诸证久而致虚，此能补之，非泛言补益之品也。余细味经文，俱指表证而言。如六黄汤，寒以除热，热除则汗止；芪附汤，温以回阳，阳回则汗止；玉屏风散之散以驱风，风平则汗止。诸方皆藉黄芪走表之力，领诸药速达于表而止汗，非黄芪自能止汗也。诸家固表，及生用发汗，炒用止汗等说，贻误千古，兹特正之。