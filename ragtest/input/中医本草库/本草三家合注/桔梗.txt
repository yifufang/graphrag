```markdown
桔梗
    气味辛、微温，有小毒，主治胸胁痛如刀刺，腹满肠鸣幽幽，惊恐悸气。
    张隐庵曰：桔梗根色黄白，叶毛味辛，秉太阴金土之气化；味苦性温，花茎紫赤，又秉少阴火热之气化。
    主治胸胁痛如刀刺者，桔梗辛散温行，能治上焦之胸痛，而旁行于胁腹，能治少阳之胁痛，而上达于胸也。
    腹满肠鸣幽幽者，腹中寒则满，肠中寒则鸣，腹者土也，肠者金也，桔梗秉火土金相生之气化，能以火而温腹满之土寒，更以火而温肠鸣之金寒也。
    惊恐悸气少阴病也，心虚则惊，肾虚则恐，心肾皆虚则悸，桔梗得少阴之火化，故治惊恐悸气。
    【愚按】桔梗治少阳之胁痛，上焦之胸痹，中焦之肠鸣，下焦之腹满，又惊则气上，恐则气下，悸则动中，是桔梗为气分之药，上、中、下皆可治也。张元素不参经义，谓桔梗乃舟楫之药，载诸药而不沉，今人熟稔在口，终身不忘，夫以元素杜撰之言为是也，则《本经》几可废矣！
    一门豪杰之士，阐明神农之《本经》，轩岐之《灵素》，仲祖之《论略》，则千百方书，皆为糟粕，设未能也，必为方书所囿，而蒙蔽一生矣，可畏哉！
    叶天士曰：桔梗气微温，秉天初春稚阳之木气，入足少阳胆经；味辛有小毒，得地西方惨阴之金气，入手太阴肺金。气味俱升，阳也。
    胸者，肺之分也；胁者，胆之分也，胆气不升，肺气不降，则滞于胸胁，痛如刀刺矣，其主之者，辛以散之，温以达之也。
    足之三阴，从足走腹，太阴行气于三阴者也，肺亦太阴，通调上下相传之职，太阴不能通调，则腹满饱矣，其主之者，辛以调气，温以行气也。
    大肠者，燥金之府也，大肠湿热则鸣幽幽，肺与大肠为表里，桔梗辛以益肺，肺通调水道，则湿热行而肠鸣自止。
    胆为中正之官，胆者担也，胆气伤则不能担当而惊恐悸矣，桔梗辛温，则扶苏条达，遂其生发之性，复其果敢之职，而惊恐自平也。
```