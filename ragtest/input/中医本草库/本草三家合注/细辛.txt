```markdown
# 细辛

气辛、温，无毒。主咳逆上气，头痛脑动，百节拘挛，风湿痹痛、死肌。久服明目利九窍，轻身长年。

张隐庵曰：细辛气辛温，一茎直上，其色赤黑，秉少阴泉下之水阴，而上交于太阳之药也。少阴为水脏，太阳为水腑，水气相连于皮毛，内合于肺，若循行失职，则病咳逆上气，而细、辛能治之。

太阳之脉，起于目内眦，从颠络脑，若循行失职，则病头痛脑动，而细辛亦能治之。

太阳之气主皮毛，少阴之气主骨髓。少阴之气不合太阳，则风湿相侵，痹于筋骨，则百节拘挛；痹于腠理，则为死肌，而细辛皆能治之，其所以能治之者，以气胜之也。

久服明目利九窍者，水精之气，濡于空窍也，九窍利，则轻身而延年矣。

又曰：宋元佑陈承谓细辛单用末，不可过一钱，多则气闭不通则死。近人多以此语忌用，而不知辛香之药，岂能闭气？上品无毒之药，何不可多用？方书类此之言不少，学者不善详审而遵守之，岐黄之门，终身不能入矣。

叶天士曰：细辛气温，秉天春升之木气，入足厥阴肝经；味辛无毒，得地西方之金味，入手太阴肺经。气味俱升，阳也。

肺属金而主皮毛，形寒饮冷则伤肺，肺伤则气不降，而咳逆上气之症生矣，细辛入肺，温能散寒，所以主之。

风为阳邪，而伤于上，风气入脑，则头痛脑动，风性动也，其主之者，风性通肝，入肝辛能散也。

地之湿气，感则害人。皮肉筋骨，百节拘挛，湿伤筋骨也；风湿痹痛，湿伤肉也；死肌，湿伤皮也。细辛辛温散温，活血，则皮肉筋骨之邪，散而愈也。

久服辛温畅肝，肝开窍于目，五脏津液上奉故目明。辛温开发，故利九窍。肝木条达，以生气血，所以轻身长年也。
```