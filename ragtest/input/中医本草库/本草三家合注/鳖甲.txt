```markdown
鳖甲  
    气味咸、平，无毒，主治心腹症瘕，坚积寒热，去痞积、息肉、阴蚀、痔核、恶肉。  
    张隐庵曰：鳖生池泽，随日影而转，在水中必有津沫上浮。盖秉少阴水气，而上通于君火之日，又甲介属金，性主攻利；气味咸平，秉水气也。  
    主治心腹症瘕坚积寒热者，言心腹之内，血气不和，则为症为瘕，内坚积而身寒热，鳖秉水阴之气，上通君火之神，神气内藏，故治在内之症瘕坚积。  
    又曰去痞疾者，言症瘕坚积身发寒热，若痞疾则身无寒热，而鳖甲亦能去也。  
    夫心腹痞疾，病藏于内；若息肉、阴蚀、痔核、恶肉，则病见于外，鳖甲属金，金主攻利，故在外之恶肉阴痔，亦能去也。  
    叶天士曰：鳖甲气平，秉天秋收之金气，入手太阴肺经；味咸无毒，得地北方之水味，入足少阴肾经。气味俱降，阴也。  
    心腹者，厥阴肝经经行之地，积而有形可征谓之症，假物而成者谓之瘕，坚硬之积，致发寒热，厥阴肝气凝聚，十分亢矣，鳖甲气平入肺，肺平可以制肝，味咸可以软坚，所以主之也。  
    痞者，肝气滞也，咸平能制肝而软坚，故亦主之。  
    息肉、阴蚀、痔核、恶肉，一生于鼻，鼻者肺之窍也；一生二便，二便肾之窍也，入肺肾而软坚，所以消一切恶肉也。  
    陈修园曰：鳖甲气平，秉金气而入肺；味咸无毒，得水味而入肾。  
    心腹者，合心下大腹小腹，以及胁肋而言也，症瘕坚硬之积，致发寒热，为厥阴之肝气凝聚，鳖甲气平，可以制肝，味咸可以软坚，所以主之也。  
    痞者，肝气滞也，咸平能制肝而软坚，故亦主息肉、阴蚀、痔核、恶肉也。
```