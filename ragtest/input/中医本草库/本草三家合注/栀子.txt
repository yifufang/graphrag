```markdown
栀子  
    气味苦、寒，无毒，主治五内邪气，胃中热气，面赤，酒疱皶鼻，白癞、赤癞、疮疡。  
    张隐庵曰：栀子气味苦寒，其色黄赤，春荣夏茂，凌冬不凋，盖秉少阴之气化，少，阴寒水在下，而君火在上也；花多五瓣，而栀花六瓣，六者水之成数也，梢杪结实，味苦赤色，房刻七棱九棱，是下秉寒水之精，而上结君火之实。  
    主治五内邪气，胃中热气者，秉寒水之精，而治热之在内者也；面赤、酒皰皶鼻、白癞、赤癞、疮疡者，结君火之实，而治热之在外也，栀子能启寒水之精，清在上之火热，复能导火热之气以下降者如此。  
    栀子生用，能启水阴之气上滋，复导火热以下行，若炒黑则但从上而下，不能启水阴以上滋，故仲景栀子豉汤，生用不炒，有交姤水火，调和心肾之功。而后人委言，栀子生用则吐，炒黑则不吐，且以栀子豉汤为吐剂。愚每用生栀子及栀子豉汤，并未曾吐，夫不参《经》旨，而以讹传讹者，不独一栀子为然矣。  
    叶天士曰：栀子气寒，秉天冬寒之水气，入足太阳寒水膀胱经；味苦无毒，得地南方之火味，入手少阴心经。气味俱降，阴也。  
    五内者，五脏之内也，五脏为阻，其邪气内，阳邪也，栀子苦寒清阳，所以主之。  
    胃为阳明，胃中热气，即燥热之气也，气寒秉冬寒之水气，所以除燥热也。  
    心主血，其华在面，面赤色，心火盛也，味苦清心，所以主之。  
    鼻属肺，肺为金，金色白，心火乘肺，火色赤，故鼻红，成酒皰皶鼻，其主之者，入心清火也。  
    癞者，麻皮风也，膀胱主表，心火郁于膀胱寒水经，则湿热成癞也。白者湿也，赤者火也，栀子入心与膀胱，苦寒所以燥湿热，所以主之也。  
    疮疡皆属心火，苦寒清心，故主疮疡也。  
    陈修园曰：栀子气寒，秉水气而入肾；味苦，得火味而入心。  
    五内邪气，五脏受热邪之气也；胃中热气，胃经热烦，懊憹不眠也；心之华在面，赤则心火盛也；鼻属肺，酒皰皶鼻，金受火克而色赤也；白癞为湿；赤癞为热；疮疡为心火，栀子下秉寒水之精，上结君火之实，起启水阴之气上滋，复导火热之气下行，故统主以上诸症。  
    唯生用之气性尚存，若炒黑，则为死灰无用之物矣。仲景栀子豉汤用之者，取其交垢水火，调和心肾之功，加香豉以引其吐，非栀子能涌吐也。
```