```markdown
# 石膏

气辛、微寒，无毒，主治中风、寒热，心下逆气，惊喘，口干舌焦不能息，腹中坚痛，除邪鬼，产乳，金疮。

张隐庵曰：石膏质坚色白，气辛味淡，纹理如肌腠，坚白若精金，秉阳明金土之精，而为阳明胃火之凉剂宣剂也。

中风寒热者，风乃阳邪，感阳邪而为寒为热也，金能制风，故主治中风之寒热。

心下逆气惊喘者，阳明胃络上通于心，逆则不能上通，致有惊喘之象矣；口干舌焦，不能息，腹中坚痛者，阳明之上，燥气治之，口干舌焦，燥之极也，不能息燥极，而阳明之气不和于上也；腹中坚痛，燥极而阳明之气不和于下也，石膏质重性寒，清肃阳明之热气，故皆治之。

秉辛气则有肃杀之能，除邪鬼。生产乳汁，乃阳明胃腑所生；刀伤金疮，乃阳明肌肉所主，石膏清阳明而和中，故皆可治之。

《灵枢经》云：“两阳合明，是为阳明。”又云：“两火并合，故谓阳明。”是阳明上有燥热之主气，复有前后之火热，故《伤寒》有白虎汤，用石膏、知母、甘草、粳米，主资胃腑之津，以清阳明之热；又阳明主阖，而居中土，故《伤寒》有越婢汤，石膏配麻黄，发越在内之邪，从中土以出肌表。盖石膏质重，则能入里；味辛则能发散；性寒则清热，其为阳明之宣剂凉剂者如此。

叶天士曰：石膏气微寒，秉天初冬寒水之气，入足太阳寒水膀胱经；味辛无毒，得地西方燥金之味，入手太阴肺经、足阳明燥金胃、手阳明燥金大肠经。气味降多于升，阴也。

中风者、伤寒五种之一也，风为阳邪，中风病寒热，而心下逆气惊喘，则已传阳明矣，阳明胃在心之下，胃气本下行，风挟之乘肺则喘，闻木声则惊，阳明燥津液，致口干舌焦，不能呼吸，故用石膏辛寒之味，以泻阳明实火也。

腹中，大肠经行之地，大肠为燥金，燥则坚痛矣，其主之者，辛寒可以清大肠之燥火也。

阳明邪实，则妄言妄见，如有神灵，若邪鬼附之，石膏辛寒清胃，胃火退而邪妄除，故云除邪鬼也。

产乳者，产后乳不通也，阳明之脉，从缺盆下乳，辛寒能润，阳明润，则乳通也。

金疮，热则皮腐，石膏气寒，故外糁合金疮也。

陈修园曰：石膏气微寒，秉太阳寒水之气；味辛无毒，得阳明燥金之味。

风为阳邪，在太阳则恶寒发热，然必审其无汗而喘者，可与麻桂并用；在阳明发热而微恶寒，然必审其口干舌焦，大渴而自汗者，可与知母同用。

曰心下气逆，即《伤寒论》气逆欲呕之互词；曰不能息，即《伤寒论》虚羸少气之互词，然必审其为解后里气虚而内热者，可与人参半夏竹叶麦冬甘草粳米同用。

腹中坚痛，阳明燥甚而生，将至于胃实不大便之症；邪鬼者，阳明邪实，妄言妄见，或无故而心惊，若邪鬼附之，石膏清阳明之热，可以统治之。

阳明之脉从缺盆下乳，石膏能润阳明之燥，故能通乳。

阳明主肌肉，石膏外糁，又能愈金疮之溃烂也。

但石品见火则成石灰，令人畏其寒而煅用，则大失其本来之性矣。
```