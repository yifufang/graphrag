```markdown
苦参
    气味苦、寒，无毒，主治心腹结气，症瘕积聚，黄疸，溺有余沥，逐水，除痈肿，补中，明目止泪。
    张隐庵曰：苦参气味苦寒，根黄花白，秉寒水之精，得中土之化。
    水精上与君火相参，故主治心腹结气；参伍于中土之中，故治症瘕积聚，而清黄疸。
    秉水精则能资肾，故治溺有余沥。
    苦主下泄，故逐水；苦能清热，故除痈肿。
    得中土之化，故补中；水之精上通于火之神，故明目止泪。
    陈修园曰：此以味为治也，苦入心，寒除火，故苦参专治心经之火，与黄连功用相近。但黄连似去心脏之火为多，苦参似去心腑小肠之火为多，则以黄连之气味清，而苦参之气味浊。
```