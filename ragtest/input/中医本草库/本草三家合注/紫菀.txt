```markdown
紫菀
    气味苦、温，无毒，主治咳逆上气，胸中寒热结气，去蛊毒，痿躄，安五脏。
    张隐庵曰：紫，赤黑之间色也，黑赤，水火之色也。
    紫菀气味苦温，秉火气也，其质阴柔，秉水气。
    主治咳逆上气者，启太阳寒水之气，从皮毛而合肺也。
    治胸中寒热结气者，助少阴火热之气，通利三焦而上达也。
    蛊毒在腹属土，火能生土，故去蛊毒。痿躄在筋属木，水能生木，故去痿躄。
    水火者，阴阳之征兆也，水火交则阴阳合，故安五脏。
    叶天士曰：紫菀气温，秉天春升之木气，入手厥阴心包络；味苦无毒，得地南方之火味，入手少阴心经。气升味降，阴也。
    火为君火，火刑肺金，则咳逆上气矣，紫菀入心，味苦清心，所以主之也。
    心包络手厥阴脉，起于胸中；手厥阴之筋，其支者入腋散胸中。主散厥阴，紫菀气温，可以散寒之气结，结而不散，乃寒热结气，厥阴有或寒或热，味苦可以散热也。
    蛊毒者，湿热之毒化成蛊也，味苦无毒，泄而杀蛊，所以主之也。
    痿躄者，肺受湿热熏蒸，不能行清肃之令，心气热，下脉厥而上，上实下虚，抠折挈胫，纵不任地，而生痿躄也，味苦入心，清热降气，故主痿躄也。
    心为君主，十二官之宰，五脏之主也，味苦入心，心安，五脏皆安也。
```