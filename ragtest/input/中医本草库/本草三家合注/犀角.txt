```markdown
犀角
    气味苦、酸、咸、寒，无毒，主治百毒蛊疰，邪鬼瘴气，杀钩吻鸩羽蛇毒，除邪不迷惑魇寐。久服轻身。
    张隐庵曰：犀色黑而形似猪，水之畜也，依木而栖，足三趾，一孔三毛，秉木气也；生于南粤，秉火气也，犀秉水木火相生之气化，故其角苦、酸、咸、寒。
    犀为灵异之兽，角具阳刚之体，故主治百毒蛊疰邪鬼瘴气，如温峤燃犀，照见水中怪异之物是也。
    犀食荆棘，不避毒草，故杀钩吻之草毒，钩吻草毒也，食之令人断肠，又曰鸩羽蛇毒，言不但杀钩吻之草毒，而鸩鸟毒蛇，亦能杀也。
    犀秉水火之精，故除邪不迷惑魇寐。
    久服水火相济，故轻身。
    叶天士曰：犀角气寒，秉天冬寒之水气，入足少阴肾经；味苦、酸、咸，无毒，得地东南北、木火水之味，入手少阴心经；手厥阴风木心包络经；足太阳寒水膀胱经。气味俱降，阴也。
    百毒之性皆热，蛊疰亦感湿热而成，其主之者，苦寒可以清热散毒也。
    气寒壮肾水，味苦清心火，火降水升，心肾相移，一身之天地位矣，所以能辟除邪杀鬼，不迷惑魇寐也。
    气寒味苦，行天地肃杀之令，所以辟瘴，解钩吻鸩羽蛇毒也。
    久服轻身者，心肾交，则阴阳和，心神清，则百脉理，所以轻身也。
    陈修园曰：犀角气寒，秉水之气也；味苦、酸、咸，无毒，得木火水之味也。
    主百毒蛊疰邪鬼瘴气者，以犀为灵异之兽，借其灵气以辟邪也。
    解钩吻蛇毒者，以牛属土，而犀居水，得水土之精，毒物投水土中而俱化也。
    不迷惑魇寐轻身者，言水火既济之效也。
    今人取治血症，与经旨不合。
```