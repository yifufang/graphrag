```markdown
# 阿胶

气味甘、平，无毒，主治心腹内崩，劳极洒洒如疟状，腰腹痛，四肢酸痛，女子下血，安胎。久服轻身益气。

张隐庵曰：阿胶乃滋补心肺之药也，心合济水，其性趋下，主清心之热，而下交于阴；肺合皮毛，驴皮主导肺气之虚，而入于肌。又驴为马属，火之畜也，必用乌驴，乃水火相济之义。

崩，堕也，心腹内崩者，心包之血，不散经脉，下入于腹，而崩堕也，阿胶益心主之血，故主心腹内崩。

劳极，劳顿之极也。洒洒如疟状者，劳极气虚，皮毛洒洒，如疟状之先寒，阿胶益肺主之气，故治劳极洒洒如疟状。

夫劳极则腰痛腹痛。洒洒如疟状，则四肢酸痛。心腹内崩，则女子下血也。心主血，肺主气，气血调和，则胎自安矣。

滋补心肺，故久服轻身益气。

叶天士曰：阿胶气平，秉天秋收之金气，入手太阴肺经；味甘无毒，得地中正之土味，入足太阴脾经。气味降多于升，色黑质润，阴也。

心腹者，太阴行经之地也。内崩劳极者，脾血不统，内崩而劳极也。阴者，中之守也，阴虚则内气馁而洒洒恶寒如疟也，其主之者，味甘可以益脾阴也。

腰腹皆藏阴之处，阴虚则空痛，阿胶色黑益阴，所以止痛。四肢脾主之；酸痛者血不养筋也，味甘益脾，脾统血，四肢之疼自安。女子下血，脾血不统也，味甘以统脾血，血自止也。安胎者，亦养血之功也。

久服轻身益气者，气平益肺主之气，气足身轻也。

陈修园曰：阿胶以阿井之水，入黑驴皮煎熬成胶也。《内经》云：“手少阴外合于济水，内合于心。”又云：“毛皮者，肺之合也。”以皮煎胶，故能入肺；味甘无毒，得地中正之土味，故能入脾。

凡心包之血，不能散行经脉，下入于腹，则为崩堕，阿胶入心补血，故能治之。劳极气虚，皮毛洒洒如疟状之先寒，阿胶入肺补气，故能治之。脾为后天生血之本，脾虚则阴血内枯，腰腹空痛，四肢酸疼，阿胶养血补脾阴，故能治之。且血得脾以统，所以有治女子下血之效；胎以血为养，所以有安胎之效。

血足气亦充，所以有轻身益气之效也。
```