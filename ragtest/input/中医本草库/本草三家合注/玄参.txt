```markdown
玄参
    性味苦、微寒，无毒，主治腹中寒热积聚，女子产后哺乳余疾，补肾气，令人明目。
    张隐庵曰：玄乃水天之色，参者参也，根实皆黑，性味苦寒，禀少阴寒水之精，上通于肺，故微有腥气。
    主治腹中寒热积，启肾精之气，上交于肺，则水天一气，上下环转，而腹中寒热积聚自散。
    女子产乳余疾者，生产则肾气内虚，哺乳则中焦不足，虽有余疾，必补肾和中，玄参滋肾一之精，助中焦之汁，故可治。
    又曰补肾气，令人明目者，玄参言补肾气，不但治产乳余疾，且又令人明目。
    中品治病，则无久服矣，余俱仿此。
    叶天士曰：玄参性微寒，禀冬天寒水之气，入少阴肾经；味苦无毒，得地南方之火味，入少阴心经；手厥阴心包络经。性味俱降，属阴也。
    腹中者，心肾相交之区也，心为君火，心不下交于肾，则火积于上而热聚；肾为寒水，肾不上交于心，则水积于下而寒聚。元参气寒益肾，味苦清心，心火下降，而肾水上升，升者升而降者降，寒热积聚自散。
    女子以血为主，产乳余疾，产后诸症，以产伤血也，心主血，味苦清心，所以主之。
    补肾气者，气寒壮水之功也。
    令人明目者，益水可以滋肝，清心可以泻火，火平水旺，目自明也。
    陈修园曰：元参主产乳余疾者，以产后脱血，则阴衰而火无所制，治之以寒凉，既恐伤中；加以峻补，又恐拒隔，惟元参清而微带补，故为产后要药。
```