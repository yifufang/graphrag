```markdown
竹沥（附录）
    气味甘，大寒，无毒，主治暴中风，风痹，胸中大热，止烦闷，消渴劳复。
    张隐庵曰：朱震亨云：“竹沥治痰，非助以姜汁，不能行。”
    叶天士曰：竹沥气大寒，禀承天地冬寒之水气，入足少阴肾经；味甘无毒，得地中正之土味，入足太阴脾经。气味降多于升，属阴也。
    暴病皆属于火，火炽风生，以致僵仆，或偏痹不仁，竹沥甘寒，可以清热缓急，所以主之。
    胸中者，太阴脾经经行之地，脾阴虚，则胸中大热矣，甘寒清热，所以主之。
    肾者水也，心者火也，水不制火，则心中烦闷而消渴矣，其主之者，甘寒可以壮水而清火也。
    劳复者，伤寒热病愈后，劳碌而复热也，其主之者，亦以甘寒能补能清耳。
```