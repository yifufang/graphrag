# 发髲

气味苦、温，无毒，主治五癃，关格不通，利小便水道，疗小儿惊，大人痉，仍自还神化。

张隐庵曰：发者血之余，血者水之类，水精奉心，则化血也。又《经》云：“肾之合骨也，其荣发也。”是发乃少阴心肾之所主，故气味苦温，苦者火之味，温者火之气也，水火相济，则阴阳和合，故主治五癃，及关格不通。又曰利小便水道者，言秉肾气，益膀胱，则利小便；秉心气而益三焦，则利水道也。

心虚则惊，肾虚则痉，发乃少阴心肾之所主，故疗小儿惊，大人痉。小儿天癸未至，故病惊；大人天癸已至，故病痉也。

发髲炼服，能益水精而滋血脉，故曰“仍自还神化”，谓仍能助水精，而颠倒心脏之神，以化其血也。凡吐血、衄血之症，皆宜用血余也。