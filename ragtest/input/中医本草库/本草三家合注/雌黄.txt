```markdown
# 雌黄

气味辛、平，有毒，主治恶疮头秃，痂疥，杀毒虫虱，身痒邪气诸毒。炼之久服轻身，增年不老。

张隐庵曰：李时珍云：“雌黄、雄黄同产，但以山阴、山阳受气不同分别，服食家重雄黄，取其得纯阳之精也，雌黄则兼有阴气，故不重。若治病，则二黄之功亦相仿佛，大要皆取其温中，搜肝、杀虫、解毒、祛邪焉耳。”

【愚按】雄黄、雌黄，气味宜同，今雄黄曰苦平；雌黄曰辛平，须知雄黄苦平而兼辛；雌黄辛平而兼苦，气味之同，难以悉举，故彼此稍异，以俟人之推测耳。
```