```markdown
## 夏枯草
    气味辛苦、寒，无毒，主治寒热瘰疬、鼠瘘、头疮，破症瘕瘿结气，脚肿湿痹，轻身。
    张隐庵曰：夏枯草秉金水之气，故气味辛寒无毒。
    主治寒热瘰疬，鼠瘘头疮者，秉水气而上清其火热也。破症瘕瘿结气者，秉金气而削坚积也。
    脚肿乃水气不行于上；湿痹，乃水气不布于外，夏枯草感一阳而生，能使水气上行环转，故治脚气湿痹而且轻身。
    叶天士曰：夏枯草气寒，秉天冬寒之水气，入太阳寒水膀胱经；味苦辛无毒，得地火金之味，入手少阴心经、手太阴肺金。遇火令则枯，秉金水之气独全，水制火，金平木，故专主少阳相火风木胆经之症，气味轻清，少阳也。太阳主表，表邪外入，则太阳有病，而恶寒发热也。
    瘰疬鼠瘘，皆少阳胆经风热之毒，夏枯草秉金水气味，所以专入少阳，解风热之毒也。
    头乃太阳经行之地，膀胱湿热则生头疮，其主之者，气寒清热，味苦燥湿。
    凡积聚而有形可征，谓之症，乃湿热结气也，味辛可以散结，味苦可以燥湿，所以主之也。
    瘿亦少阳之症，其主之者，以夏枯草专治少阳之病，而有辛散之功也。
    湿邪伤下，脚肿湿痹，无非湿也，苦能燥湿，所以主之，且入肺与膀胱，而有祛湿之力。湿胜则身重，既有祛湿之功，所以又能轻身也。
```