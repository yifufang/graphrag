# 乌梅

气酸、温、平、涩，无毒，主治下气，除热烦满，安心，止肢体痛，偏枯不仁死肌，去青黑痣，蚀恶肉。  
张隐庵曰：梅花放于冬，而实熟于夏，独得先春之气，故其味酸，其气温平而涩，涩附于酸也。  
主下气者，得春生肝木之味，生气上升，则逆气下降矣。  
除热烦满者，秉冬令水阴之精，水精上滋则烦满除，而胸膈不满矣。  
安心者，谓烦热除而胸膈不满，则心气亦安。  
肢体痛，偏枯不仁，死肌，皆阳气虚微，不能熏肤充身泽毛，若雾露之溉，梅实结于春，而熟于夏，主敷布阳气于肌腠，故止肢体痛及偏枯不仁之死肌；阳气充达，则其颜光，其色鲜，故去面上之青黑痣，及身体虫蚀之恶肉。  
【愚按】乌梅味酸，得东方之木味，放花于冬，成熟于夏，是秉冬令之水精，而得春升之上达也，后人不体经义，不穷物理，但以乌梅为酸敛收涩之药，而春生上达之义，未之讲也，惜哉。  
叶天士曰：乌梅气平，秉天秋收之金气，入手太阴肺经；味酸无毒，得地东方之木味，入足厥阴肝经。气味俱降，阴也。  
肺主气，气平则降，所以下气；肝属木，木枯火炎，逆于胸中，则热而烦满，乌梅味酸，能收浮热，吸气下行，所以止烦满也。  
心者火也，木之子，味酸气平，能平肝木，木和心自安也。  
肢体属脾，脾为土，肝木克土则痛，味酸则敛，所以止痛。  
肝藏血，血枯则偏枯不仁死肌矣，味酸益肝血，血和则润，不仁死肌愈也。  
去青黑痣，及蚀恶肉，酸收之味外治，能消痣与肉也。  
陈修园曰：乌梅气平，秉金气而入肺；气温秉木气而入肝；味酸无毒，得木味而入肝，味涩，即酸之变味也，味胜于气，以味为主。梅得东方之味，放花于冬，成熟于夏，是秉冬令之水精，而得春生之气，以上达也。  
其下气者，生气上达，则逆气自下矣。  
热烦满，心不安，《伤寒论》厥阴症，以气上撞心，心疼热等字赅之，能下其气，而诸病皆愈矣。  
脾主四肢，木气不达而为死肌，乌梅能和肝气、养肝血，所以主之。  
去青黑痣及蚀恶肉者，酸收之味，外能消痣与恶肉也。