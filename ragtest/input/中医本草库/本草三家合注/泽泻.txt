# 泽泻

气味甘、寒，无毒。主治风湿痹，乳难，养五脏，益气力，肥健消水。久服耳目聪明，不饥，延年，轻身，面生光，能行水上。

## 张隐庵曰
泽泻为水草，气甘寒，能启水阴之气，上滋中土。主治风、寒、湿痹者，启在下之水津，从中土而灌溉于肌肉、皮肤也。乳者，中焦之汁，水津滋于中土，故治乳难。五脏受水谷之精，泽泻泻泽中之土，故养五脏。肾者作强之官，水精上滋，故益气力；从中土而灌溉于肌腠，故肥健；水气上而后下，故消水。久服而耳目聪明者，水济其火也；不饥延年者，水滋其土也；轻身面生光者，水泽外注也；能行水上者，言其耳目聪明不饥，延年轻身而面生光者，以其能行在下之水，而使之上也。

## 叶天士曰
泽泻性寒，秉天冬寒之水气，入足太阳寒水膀胱经；味甘无毒，得地中正之土味，入足太阴脾经。气降味和，阴也。其主风、寒、湿痹者，风、寒、湿三者合而成痹，痹则血闭而肌肉麻木也，泽泻味甘益脾，脾湿去则血行而肌肉活，则痹症疗矣。其主乳难者，脾主血，血不化，乳所以难也，味甘益脾，脾湿行则血运而乳通也。其主五脏，益气力肥健者，盖五脏藏阴者也，而脾为之源，脾主肌肉，而性恶湿，泽泻泻湿，湿去则健脾。脾乃后天之本，所以肌肉长而气力益，阴气充而五脏得养也。其消水入膀胱，寒气下泄也。久服耳目聪明，不饥延年轻身者，肾与膀胱为表里，膀胱水道通，则肾之精道固，精足则气充，肾开窍于耳，所以耳聪；水之精为目瞳子，所以目明。肾者胃之关，关门固，所以不饥；肾气纳，所以轻身延年也。其言面生光，能行水上者，脾为湿土，湿则重，燥则轻，轻则能行水上也；脾统血，血充则面有光彩也。盖表其有利水固肾之功，燥湿健脾之效也。

## 陈修园曰
泽泻气寒，水之气也；味甘无毒，土之味也；生于水而上升，能启水阴之气上滋中土也。其主风、寒、湿痹者，三者以湿为主，此能启水气上行而复下，其痹即从水气而化矣。其主乳难者，能滋水精于中土而为汁也。其主五脏，益气力，肥健等句，以五脏为藏阴，而脾为五脏之原，一得水精之气则能灌溉四旁，俾五脏循环而受益，不特肥健、消水、不饥见五脏之功。而肺得水精气而气益，心得水精之气而力益，肝得水精之气而目明，肾得水精之气而耳聪，且形得水精之气而体轻，色得水精之气而面生光泽，一生得水精之气而延年，所以然者，久服之功，得行在下之水，而使之上也。此物形圆，一茎直上，无下行之性，故其功效如此，今人以咸水拌炒，则反制其肘矣。