```markdown
# 赤石脂

气味甘、平，无毒。主治黄疸、泄痢、肠澼脓血、阴蚀下血赤白、邪气痈肿疽痔恶疮头疡疥瘙。久服可补髓益气，使人肥健不饥，轻身延年。

五色石脂，各随五色补五脏。

张隐庵曰：石脂乃石中之脂，为少阴肾脏之药，又色赤象心，甘平属土。

主治黄疸泄痢肠澼脓血者，脾土留湿，则外疸黄而内泄痢，甚则肠澼脓血，石脂得太阴之土气，故可治也。

阴蚀下血赤白，邪气痈肿疽痔者，少阴脏寒，不得君火之阳热以相济，致阴蚀而为下血赤白，邪气痈肿而为疽痔，石脂色赤，得少阴之火气，故可治也。

恶疮头疡疥瘙者，少阴火热，不得肾脏之水气以相滋，致火热上炎，而为恶疮之头疡疮瘙，石脂生于石中，得少阴水精之气，故可治也。

久服脂液内生，气血充盛，故补髓益气，补髓助精也，益气助神也，精神交会于中土，则肥健不饥，而轻身延年。

《本经》概言五色石脂，故曰各随五色补五脏。

叶天士曰：赤石脂气大温，秉天春夏木火之气，入足厥阴肝经、手厥阴心包络经；味甘、酸、辛，无毒，得地中东西土木金之味，入足阴阳燥金胃土、手阳明燥金大肠。气味升多于降，阳也。

心包络者，臣使之官，喜乐出焉，代君行事之府也。石脂气味酸温，则条畅心包络，而心君之气得所养矣。肝开窍于目，辛温疏达，则肝和而目明。精者，五脏阴气之华也，甘酸之味，可以益阴，所以益精而补髓也。

腹者，太阴经行之地，太阴为湿土，土湿而寒则痛，石脂气温，温能行寒去湿，所以主之也。

胃与大肠为阳明燥金，阳虚不燥，则肠澼下痢，石脂辛温收湿，故主下痢及利小便。盖涩可以固脱也。

诸痛痒疮疡，皆属心火，火有虚实，实火可泻，虚火可补，心包络代君行事，其气味酸温，可补心包络之火也。

肝藏血，肝血不藏，则崩中漏下产难包衣不出矣，味甘酸，可以藏血；气温可以达肝气，所以主之也。

久服补益阳明，阳明经行于面，所以好颜色。肾为水脏而藏智，酸收益阴，所以益智；阳明胃气充化，所以不饥而延年矣。

陈修园曰：赤石脂气平，秉金气，味甘得土味，手足太阴药也。

太阴湿胜，在皮肤则为黄疸，在肠胃则为泄痢，甚则为肠澼脓血；下注于前阴，则为阴蚀，并见赤浊、白带；下注于后阴，则为下血，皆湿邪之气为害也。石脂具湿土之质，而有燥金之用，所以主之。

痈肿疽痔恶疮头疡疥瘙等症，皆湿气郁而为热，热盛生毒之患，石脂能燥湿化热，所以主之。

久服补髓益气，肥健不饥延年者，湿热去则津生，自能补髓益气。补髓助精也，补气助神也，精神交会于中土，故有肥健不饥，轻身延年之效也。
```