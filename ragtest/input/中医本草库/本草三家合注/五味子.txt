```markdown
五味子
    气味酸、温，无毒，主益气，咳逆上气，劳伤羸瘦，补不足，强阴益男子精。
    张隐庵曰：五味子色味具五，乃秉五运之精气，味酸温，得东方长生之气，故主益气。
    肺主呼吸，发源于肾，上下相交。咳逆上气，则肺肾不交，五味子能启肾藏之水精，上通于肺，故治咳逆上气。
    本于先天之水，化生后天之木，则五脏相生，精气充足，故治劳伤羸瘦，补不足。
    核形象肾，入口生津，故主强阴。女子不足于血，男子不足于精，故益男子精。
    叶天士曰：五味子气温，秉天春升之木气，入足少阳胆经；味酸无毒，得地东方之木味，入足厥阴肝经。气升味降，阴也。胆者担也，生气之原也；肝者敢也，以生血气之脏也。五味气温胆，味酸益肝，益肝所以益气。
    肝血虚，则木枯火炎，乘以不胜，病咳逆上气矣。五味酸以收之，温以行之，味过酸则肝以津，而火不炎矣。
    肝气不足，则不胜作劳，劳则伤其真气，而肝病乘脾，脾主肌肉，故肌肉瘦削。五味子酸以滋肝，气温治劳，所以主劳伤羸瘦也。
    肝胆者，东方生生之脏腑，万物荣发之经也，肝胆生发，则余脏从之宣发，五味子益胆气而滋肝血，所以补不足也。
    阴者，宗筋也。肝主筋，味酸益肝，肝旺故阴强也；酸温之品，收敛元阳，敛则阴生。精者，阴气之英华，所以益男子精也。
    陈修、园曰：五味子气温味酸，得东方长生之气而主风，人在风中而不知风，犹鱼在水而不见水，人之鼻息出入，顷刻离风而死，可知人之所以生者风也，风气通于肝，即人生之木气。《庄子》云：“野马也，尘埃也，生物之息以相吹也。”息字有二义：一曰生息；一曰休息。五味子温以逐木气之发荣，酸以敛木气之归根，生息休息，皆所以益其生生不穷之气。
    倘其气不治，咳逆上气者，风木挟火气而乘金。
    为劳伤，为羸瘦，为阴痿，为精虚者，即《金匮》所谓“虚劳诸不足，风气百疾”是也。风气通于肝，先圣提出“虚劳”大眼目，惜后人不能申明其义，五味子，益气中大具开阖升降之妙，所以概主之也。
    唐宋以下诸家，有谓其具五味而兼治五脏者；有谓其酸以敛肺，色黑入肾，核似肾而补肾者，想当然之说，究非定论也。
    然肝治，五脏得其生气而安，为《本经》言外之正旨。仲景佐以干姜，助其温气，俾气血与味相得而益彰，是补天手段。
```