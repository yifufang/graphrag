```markdown
# 橘皮

气味苦、辛、平，无毒，主治胸中瘕热，逆气，水谷。久服去臭，下气通神。

张隐庵曰：橘实形圆，色黄嗅香，肉甘，脾之果也。其皮气味苦辛，性主温散，筋膜似脉络，皮形若肌肉，宗眼如毛孔，乃从脾胃之大络，而外出于肌肉皮孔之药也。

胸中瘕热逆气者，谓胃上郛郭之间，浊气留聚，则假意成形，而为瘕热逆，橘皮能达胃络之气，出于肌腠，故胸中之瘕热逆气可治也。

利水谷者，水谷入胃，藉脾气之散精，橘皮能达脾络之气，上通于胃，故利水谷。

久服去臭，去中焦腐秽之臭气，而肃清脾胃也。下气通神者，下肺主之气，通心主之神，橘皮气味辛苦，辛入肺而苦入心也。

叶天士曰：橘皮气温，秉天春升之木气，入足厥阴肝经；味苦辛无毒，得地南西火金之味，入手少阴心经、手太阴肺经。气味升多于降，阳也。

胸中者，肺之分也，气常则顺，气变则滞，滞则一切有形血食痰涎，皆假滞气而成瘕，瘕成则肺气不降，而热生焉。橘皮辛能散，苦能泄，可以破瘕清热也。

苦辛降气，又主逆气。饮食入胃散精，温辛疏散，肝能散精，水谷自下也。肺主降，苦辛下泄，则肺金行下降之令，而下焦臭浊之气，无由上升，所以去臭下气也。心为君主，神明出焉，味苦清心；味辛能散，所以通神也。

陈修园曰：橘皮气温，秉春气而入肝，味苦入心，味辛入肺。

胸中为肺之部位，唯其入肺，所以主胸中之瘕热逆气。疏泄为肝之专，唯其入肝，所以能利水谷。心为君主之官，唯其入心，则君火明而浊阴之臭气自去。又推其所以得效之神者，皆其下气之功也。总结上三句，古人多误解。

【愚按】上古诸方，止曰橘皮，个用不切，并无去白之说，李东垣不参经义，不体物性，承雷斅炮制，谓留白则理脾健胃，去白则消痰止嗽，后人习以为法，每用橘红治虚劳咳嗽。

夫咳嗽非止肺病，有肝气上逆而咳嗽者，有胃气壅滞而咳嗽者，有胃气奔迫而咳嗽者，有心火上炎而咳嗽者，有皮毛闭拒而咳嗽者，有脾肺不和而咳嗽者，《经》云“五脏六腑，皆令人咳”。非独肺也。橘皮里有筋膜，外黄内白，其性先甘后辛，其性由络脉而外达肌肉毛孔，以之治咳，有从内达外之义，若去其白，其味但辛，止行皮毛，治风寒似乎相宜，虚劳不足，盖辛散矣。后人袭方书糟粕，不穷物理本原，无怪以讹传讹而莫之止。须知雷斅乃宋人，非黄帝时雷公也，业医者，当以上古方制为准绳，如《金匮要略》用橘皮汤治干呕哕，义可知矣。日华子谓橘瓤上筋膜，治口渴吐酒，煎汤饮甚效，以其能治胸中之饮，而行于皮肤也。夫橘皮从内达外，凡汗多、里虚、阳气外浮者，宜禁用之。
```