```markdown
# 巨胜子

气味甘、平，无毒，主治伤中虚羸，补五内，益气力，长肌肉，填髓脑。久服轻身不老。

> 张隐庵曰：麻乃五谷之首，秉厥阴春生之气，夫五运始于木，而递相资生。主治伤中虚羸者，气味甘平，补中土也。补五内益气力，所以治伤中也。长肌肉，填髓脑，所以治虚羸也。补五内益气力之无形，长肌肉，填髓脑之有形，则内外充足，久服轻身不老。

> 叶天士曰：巨胜子即脂麻仁也，脂麻气平，秉天秋凉之金色，入手太阴肺经；味甘无毒，得地中正之土味，入足太阴脾经；脂麻之仁，兼入手少阴心经。气味升多于降，阳也。

> 阴者，中之守也；伤中者，阴血伤也。肺为津液之化源，脾统血，心主血，脂麻入脾、肺、心，甘平益血，所以主伤中也。

> 脾主肌肉，脾燥则虚瘦，味甘入脾，故主虚羸。内为阴，外为阳，五内，五脏之内，藏阴之所也，脂麻脂润，故补五内，阴虚则馁，五脏既补，气力自充。脾主肌肉，味甘润脾，肌肉自长，髓与脑皆阴气所化也，甘平益阴，阴长髓脑自填。久服味甘益脾，脾血润，故不老；气平益肺，肺气充，故身轻也。
```