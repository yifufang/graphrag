```markdown
# 葳蕤

气味甘、平，无毒。主中风暴热，不能动摇，跌筋结肉诸不足。久服去面黑䵟，好颜色润泽，轻身不老。

张隐庵曰：葳蕤气味甘平，质多津液，秉太阴湿土之精，以资中焦之汁。

主中风暴热，不能动摇者，以津液为邪热所灼也；跌筋者，筋不柔和也；结肉者，肉无膏泽也；诸不足者，申明以上诸症，皆属津液不足也。

久服则津液充满，故去面上之黑䵟，好颜色而肌肤润泽，且轻身不老也。

又曰：阴柔之药，岂堪重用，古人除治风热以外，绝不收用。自李时珍有不寒不燥，用代参芪之说，时医借为补剂，虚症仗此，百无一生。咎其谁识耶。

叶天士曰：葳蕤气平无毒，主心腹结气，虚弱腰痛，茎中寒，及目痛眦烂泪出。秉天秋降之金气，入手太阴肺经；味甘无毒，得中和湿土之味，入足太阴脾经。气降味和，阴也。甘平之品，能清能润，故亦主心腹结气也。

其主虚热者，甘能补虚，平可清热也。

湿毒腰痛，及茎中寒，目痛眦烂泪出，皆太阳膀胱之病也，膀胱之经，起于目内眦，其直者下项挟脊抵腰中，入循膂络肾，属膀胱。膀胱本寒水之经，膀胱有湿毒，则湿气走腰而痛，走膀胱而茎寒矣。于是膀胱命火上炎于经络，目痛内眦烂而泪出也，故其主之者，膀胱之开合，皆由于气化。葳蕤气平益肺，肺气降则小便通，湿行火降，而诸症自平矣。盖膀胱津液之府，肺乃津液之源，润其源则膀胱之湿亦行，所谓治病必求其本者如此。

陈修园曰：葳蕤气味甘平，质多津液，秉太阴湿土之精，以资中焦之汁。中风暴热者，风邪中人，身热如曝也；不能动摇者，热盛于身，津液内竭，不濡灌于肌腠也；跌筋者，筋不柔和，则踒蹶而如跌也；结肉者，肉无膏泽，则涩滞而如结也；诸不足者，申明中风暴热，不能动摇，跌筋结肉，是诸不足之症也。

久服则津液充满，故去面上之黑䵟，好颜色而肌肤润泽，且轻身不老。

【愚按】葳蕤润泽滑腻，秉性阴柔，故《本经》主治中风暴热；古方主治温风灼热，所治皆主风热之病。近医谓葳蕤有人参之功，无分寒热燥湿，一概投之以为补剂，不知阴病内寒，此为大忌，盖缘不考经书，咸为耳食所误。
```