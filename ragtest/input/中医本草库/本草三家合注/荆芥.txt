```markdown
## 荆芥
气味辛、温，无毒，主治风寒鼠瘘瘰疬生疮，破结聚气，下瘀血，除湿疸。
张隐庵曰：荆芥味辛性温嗅香，秉阳明金土之气，而肃清经脉之药也。
寒热鼠瘘，乃水脏之毒，上出于脉，为寒为热也。本于水脏，故曰鼠；经脉空虚，故曰瘘，此内因之瘘也；瘰疬生疮，乃寒邪客于脉中，血气留滞，结核生疮，无有寒热，此外因之瘘也，荆芥味辛性温，肃清经脉，故内因之寒热鼠瘘；外因之瘰疬生疮，皆可治也。
其嗅芳香，故破结聚之气；破结聚则瘀血自下矣。
阳明之上，燥气主之，故除湿。
陈修园曰：荆芥气温，秉木气而入肝胆；味辛无毒，得金味而入肺，气胜于味，以气为主，故所主皆少阳相火、厥阴风木之症。
寒热往来，鼠瘘瘰疬生疮等症，乃少阳之为病也，荆芥辛温，以发相火之郁，则病愈矣。
饮食入胃，散精于肝，肝不散精，则气滞而为积聚，肝主藏血，血随气血运行，肝气一滞，则血亦滞而为瘀，乃厥阴之为病也，荆芥辛温，以达肝之气，则病愈矣。
其除湿疸者，以疸成于湿，荆芥温而兼辛，辛入肺而调水道，水道通则湿疸除矣。
今人炒黑则变为燥气，而不能达；失其辛味，而不能发，且谓为产后常用之品，味甚。
```