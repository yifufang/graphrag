# 椿木、樗木

椿木、樗木  
旧时未载其产地州土，今南北皆有。二木形干大抵相似，唯椿木实而叶香可食，樗木疏而气臭，膳夫亦能熬煮去其臭气。北人呼樗为山椿，江东人呼为虎目。叶脱处有痕，如虎之目。又如樗蒲子，故得此名。  

叶【气味】苦，温，有小毒。  
【主治】煮水洗疮疥风疽，樗木根叶尤佳。○白秃不生发，取椿、桃、楸叶心，捣汁频涂。○嫩芽可消风祛毒。  

白皮及根皮【气味】苦，温，无毒。  
【主治】治疳疾（匿/虫），樗根尤佳。○去口鼻疳虫疥（匿/虫），鬼注传尸，蛊毒下血，及赤白久痢。○得地榆止疳痢。○止女子血崩，产后血不止，赤带，肠风泻血不住，肠泻，缩小便，蜜炙用。○利溺涩。○治赤白浊，赤白带，湿气下痢，精滑梦遗，燥下湿，去肺胃陈积之痰。  

椿皮色赤性涩，入血分；樗皮色白性利，入气分。  

椿樗，《唐本草》。  

《衍义》曰：洛阳一女子，年四十六七，耽饮无度，多食鱼蟹，畜毒在脏，日夜二三十泻，大便与脓血杂下，大肠连肛门，痛不堪。医以止血痢药不效，又以肠风药益甚。盖肠风有血而无脓。如此半年余，气血渐弱，食减肌瘦。服热药则腹愈痛，血愈下；服凉药即注泻，食愈减；服温平药则病不知。如此将期岁，垂命待尽。或教服人参散，一服知，二服减，三服脓血皆定，遂常服之而愈。其方治大肠风虚，饮酒过度，挟热下痢脓血，痛甚，多日不差。樗根白皮一两，人参一两，为末，每服二钱，空心温酒调下，米饮亦可，忌油腻、湿面、青菜、果子、甜物，鸡、猪、鱼、羊、蒜、薤等。