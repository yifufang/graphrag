# 铅

生蜀郡平泽，今有银坑处有之。李时珍曰：锡为白锡，此为黑锡。许慎《说文》曰青金，而神仙家拆其字为金公，隐其名为水中金。鈆易㳂流，故谓之鈆，俗名铅。

【气味】甘，寒，无毒。

【主治】镇心安神，治伤寒毒气，反胃呕哕。蛇蜴所咬，炙熨之。○疗瘿瘤，鬼气疰忤。错为末，和青木香傅疮肿恶毒。○消瘰疬痈肿，明目固齿，乌须发，治实女。杀虫坠痰，治噎膈，消渴，风痫。解金石药毒。

铅性能入肉，故女子以铅珠纴耳，即自穿孔。○实女无窍者，以铅作铤，逐日鈓之，久久自开。此皆昔人所未知者也。

黑锡灰【主治】积聚，杀虫。同槟榔末等分，五更米饮服。