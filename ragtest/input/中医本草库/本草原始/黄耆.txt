```markdown
# 黄耆

叶似槐叶而微尖小，又似蒺藜叶而微阔大，青白色。开黄紫花，结小尖角，长寸许。根长二三尺。生赤水乡，名赤水耆；生白水乡，名白水耆；生山西沁州绵上，名绵耆；一云折之如绵，故谓之绵黄耆。夫耆者，年高有德之称。耆老历年久而性不燥，此药性缓如之，故得以耆称。一云耆，长也。黄耆色黄，为补药之长，故名黄耆。俗作黄芪，非矣！

【气味】甘，微温，无毒。

【主治】痈疽久败疮，排脓止痛，大风癞疾，五痔鼠瘘。补虚，小儿百病。○妇人子脏风邪气，逐五脏间恶血。补丈夫虚损，五劳羸瘦，止渴，腹痛泄痢。益气，利阴气。○主虚喘，肾衰耳聋。疗寒热。治发背内补。○助气，壮筋骨，长肉，补血，破癥瘕、瘰疬、瘿赘，肠风，血崩，带下，赤白痢，产前后一切病，月候不匀。痰嗽，头风热毒，赤目。○治虚劳自汗，补肺气，泻肺火、心火，实皮毛，益胃气，去肌热及诸经之痛。○主太阴疟疾，阳维为病苦寒热，督脉为、逆气里急。

黄耆，《本经》上品。入药佳，多歧劣。八月采根。

凡用黄耆，以长二三尺，坚实如箭干者为良，多歧者劣。一种木耆似黄耆，体虚，芦头大。苜蓿根体坚，肉色黄，折之皆脆，不似箭干。黄耆肉白心黄，折之绵软。

【修治】须去头、刮皮，以蜜炙熟为度。若治痈疽等疮，生用亦可。

黄耆气薄味厚，可升可降，阴中阳也。入手足太阴气分，又入手少阳三焦、足少阴命门。茯苓为之使。恶龟甲、白鲜皮。

《衍义》云：防风、黄耆，世多相须而用。唐许裔宗初仕陈为新蔡王外兵参军时，柳太后感风不能言，脉沉而口噤。裔宗曰，既不能下药，宜汤气熏之。药入腠理，周时可瘥。乃造防风黄耆汤数斛，置于床下，气如烟雾，其夕便得语。药力熏蒸，其效如此，因著之，使善医者知所取法焉。
```