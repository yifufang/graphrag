# 伏龙肝

弘景曰：此乃灶中对釜月下之黄土也。因灶有神灵，故称伏龙肝，并以迂回隐其名。李时珍曰：按《广济历》作灶忌日云：伏龙在，不可移作。则伏龙者，乃灶神也。《后汉书》言：阴子方腊日晨炊，而灶神见形。注云：宜市买猪肝泥灶，令妇孝，而伏龙之名义，又取此也。临安陈舆言：砌灶时，纳猪肝一具于土，俟其日久，与土为一，乃用之。始与名符，盖本于此。

【气味】辛，微温，无毒。

【主治】妇人崩中吐血，止咳逆血。醋调涂痈肿毒气。○止鼻洪，肠风带下，尿血泄精，催生下胞，及小儿夜啼。○治心疼狂颠，风邪蛊毒，妊娠护胎，小儿脐疮，重舌风噤，反胃，中恶卒魔，诸疮。

《圣惠方》：治小儿脐疮久不瘥，用伏龙肝末傅之，良。

《外台秘要》：治急心痛用伏龙末煮水服方寸匕，效。

《千金方》：治腋下狐臭：伏龙肝烧作泥傅之，立瘥。○又方治鬼魘不悟：取伏龙肝末吹鼻中。○又方治发背欲死：伏龙用末，以酒调厚傅其上，疮口干即易，不日平复。○又方治小儿忽然舌下又生一舌，名为重舌：酒调伏龙涂舌下。

《千金翼》：治狂颠不识人，以水服伏龙肝方寸匕，日进三。

《十全博救方》：治子死腹中不出，母亦将绝：伏龙肝三钱匕，以水调下，其土当儿头上戴出，甚妙。

《产宝》：治胞衣不出：伏龙肝一寸为末，用好醋调令相得，内于脐中。续取甘草汤三四合服之，即出。

《贾相公牛经》：牛粪血者，取灶中黄土二两，酒一升，煎侯冷进之，立瘥。