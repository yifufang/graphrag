```markdown
醋
    有数种：有米醋、麦醋、曲醋、糠醋、糟、饧醋、桃醋，葡萄、大枣、蘡薁等诸杂果醋亦极酸烈，惟米醋陈久者入药良，余止可啖食。古方多用酢字，俗呼苦酒，以其有苦味也。刘熙《释名》云：醋，措也，能措置食毒也。孔子曰：或乞醯焉。即此也。
    【气味】酸、苦，温，无毒。
    【主治】散痈肿，散水气，杀邪毒。○理诸药，消毒。○治产后血运，除癥块坚积，消食，杀恶毒，破结气，心中酸水，痰饮。○下气除烦，治妇人心痛血气，并产后及伤损金疮，出血昏运，杀一切鱼肉菜毒。○磨青木香止卒心痛，血气痛。浸黄蘗含之，治口疮。调大黄末，涂肿毒。煎生大黄服，治痃癖甚良。○散瘀血，治黄疸、黄汗。
    服茯苓、丹参人，不可食醋。
    脾病勿多食酸。酸伤脾，肉（月刍）而唇揭。
    《北梦琐言》：一婢抱孩子拥炉，不觉落火炉上，遽以醋泥涂之，至晚不痛，亦无瘢痕。○又一少年，睛中常见一小镜子，俾医工赵卿诊之。与少年期来日以鱼鲙奉候。少年及期赴之，延于内，且从容俟客，进方接。俄而设台子，施一瓯芥醋，更无他味，卿亦未出，迨久候不至，少年饥甚，且闻醋香，不免轻啜之。逡巡竭瓯，眼花不见，胸中豁然。卿出云：君食鱼鲙太多，有鱼鳞在胸中，所以眼花。鱼畏芥醋，故备芥醋，欲君因饥以啜之，果愈此疾。烹鲜之会，乃权诈也。
```