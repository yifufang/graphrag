```markdown
# 白鲜

始生上谷川谷及冤句，今近道处处有之，以蜀中者为良。苗高尺余，茎青，叶稍白如槐，亦似茱萸。四月开花，淡紫色，似小蜀葵。根似蔓菁，皮白而心实。四月、五月采根阴干。其气息都似羊膻，故俗呼为白羊鲜。陶弘景名白膻。《图经》名地羊鲜。今人呼为白鲜皮。

【气味】苦，寒，无毒。臣药也。

【主治】头风，黄疸，咳逆淋沥，女子阴中肿痛，湿痹死肌，不可屈伸，起止行步。○疗四肢不安，时行腹中大热饮水，欲走大呼。小儿惊痫，妇人产后余痛。○治一切热毒风，恶风，风疮疥癣赤烂，眉发脱，脆皮肌急，壮热恶寒，解热黄、酒黄、急黄、谷黄、劳黄。○通关节，利九窍及血脉。通小肠水气，天行时疾，眼疼头痛。其花同功。○治肺嗽。

白鲜，《本经》中品。

白鲜皮恶螵蛸、桔梗、茯苓、萆薢。○葛洪：治鼠瘘已有口，脓血出者，白鲜皮煮汁，服一升，当吐鼠子乃愈。
```