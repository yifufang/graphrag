```markdown
# 卷柏

始生常山山谷，今出近道。根紫色，多须，形仅寸余。茎叶青黄，仿佛柏叶，卷束如鸡足，故名卷柏。吴普名豹足，象形也。《别录》名万岁。《纲目》名长生不死草，言其耐久也。

【气味】辛平，无毒。君药也。

【主治】五脏邪气，女子阴中寒热痛，癥瘕，血闭绝子。久服轻身，和颜色。止咳逆，治脱肛，散淋结，头中风眩，痿躄，强阴益精，令人好容颜。通月经，治尸疰、鬼疰、腹痛，百邪鬼魅啼泣。镇心，除面皯头风，暖水脏。生用破血，炙用止血。

卷柏，《本经》上品。五月五日采，阴干。

【修治】以盐水煮，日中晒干，焙用。

《百一选方》：治远年下血，卷柏、地榆，焙，等分，每用一两，煎数沸，通口服。
```