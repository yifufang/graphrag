# 铁

铁  
出牧羊平泽及祊城，或析城。采无时。李时珍曰：铁，截也，刚可截物也。于五金属水，故一名黑金，一名乌金。  
【气味】辛，平，有小毒。  
【主治】坚肌耐痛。○劳铁疗贼风，烧赤投酒中饮。○此熟铁也。  
生铁【气味】辛，微寒，微毒。  
【主治】下部及脱肛。○镇心安五脏，治痫疾。黑须发。治癣及恶疮疥，蜘蛛咬，蒜磨，生油调傅。○散瘀血，消丹毒。  
钢铁【气味】甘，平，无毒。  
【主治】金疮，烦满热中，胸膈气塞，食不化。  
铁华粉：取钢锻作叶，如笏，或团，平面磨锉令光净，以盐水洒之，于醋瓮中，阴处埋之一百日，铁上衣生，铁华成矣。刮研成霜，此铁之精华，功用强于铁粉也。  
【气味】咸，平，无毒。  
【主治】安心神，坚骨髓，除百病，变黑，润肌肤，令人不老，体健能食，久服令人身重肥黑。合和诸药，各有所主。○化痰镇心，抑肝邪特异。○止惊悸虚痫，镇五脏，去邪气，治健忘，冷气心痛，痃癖癥结，脱肛痔瘘，宿食等，及傅竹木刺入肉。  
铁落是煅家烧铁赤沸，砧上锻之，皮甲落者。  
【气味】辛，平，无毒。  
【主治】风热恶疮，疡疽疮痂，疥气在皮肤中。除胸膈中热气，食不下，止烦，去黑子，可以染皂。○治惊邪癫痫，小儿客忤，消食及冷气，并煎服之。○主鬼打、鬼疰邪气，水渍沫出，澄清暖饮一二杯。○炒热投酒中饮，疗贼风痉。又裹以熨腋下，疗胡臭有验。○平肝去怯，治善怒发狂。  
铁锈：此铁上赤衣也。  
【主治】恶疮疥癣，和油涂之。蜘蛛虫咬，蒜磨涂之。○平肝坠热，消疮肿，口舌疮。醋磨涂蜈蚣咬。  
铁秤锤【气味】辛，温，无毒。  
【主治】贼风，止产后血瘕腹痛，及喉痹热塞，烧赤淬酒热饮。○治男子疝痛，女子心腹妊娠胀满，胎卒下血。