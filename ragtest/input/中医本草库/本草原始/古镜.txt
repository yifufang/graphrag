```markdown
# 古镜

一名鉴。李时珍曰：镜者，景也，有光景也。鉴者，监也，监于前也。《轩辕内传》言：帝会王母，铸镜十二，随日用之，此镜之始也。或云：始于尧臣尹寿。

【气味】辛，无毒。

【主治】惊痫邪气，小儿诸恶，煮汁和诸药煮服，文字弥古者佳。辟一切邪魅，女人鬼交，飞尸蛊毒。催生，及治暴心痛，并火烧淬酒服。百虫入耳鼻中，将镜就敲之，即出。小儿疝气肿硬，煮汁服。

李时珍曰：镜乃金水之精，内明外暗。古镜如古剑，若有神明，故能辟邪魅忤恶。凡人家宜悬大镜，可辟邪魅。《刘根传》云：人思形状，可以长生。用九寸明镜照面，熟视令自识己身形，久则身神不散，疾患不入。葛洪《抱朴子》云：万物之老者，其精悉能托人形惑人，唯不能易镜中真形。故道士入山，以明镜径九寸以上者背之，则邪魅不敢近，自见其形，必反却走。转镜对之，视有踵者山神，无踵者老魅也。群书所载，古镜灵异，条录于下方。

《龙江录》云：汉宣帝有宝镜，如八铢钱，能见妖魅，帝常佩之。

《异闻记》云：隋时王度有一镜，岁疫令持镜诣里中，有疾者，照之即愈。

《樵牧闲谈》云：孟昶时张敌得一古镜，径尺余，光照寝室如烛，举家无疾，号无疾镜。

《西京杂记》云：汉高祖得始皇方镜，广四尺，高五尺，表里有明，照之则影倒见，以手捧心，可见肠胃五脏；人疾病照之，则知病之所在；女子有邪心，则胆张心动。

《酉阳杂俎》云：无劳县舞溪石窟有方镜，径丈，照人五脏，云是始皇照骨镜。

《松窗录》云：叶法善有一铁镜，照物如水。人有疾病，照见脏腑。

《宋史》云：秦宁县耕夫得镜，厚三寸，径尺二，照见水底，与日争辉，病热者照之，心骨生寒。

《云仙录》云：京师王氏有镜，六鼻，常有云烟，照之则左右前三方事皆见。黄巢将至，照之，兵甲如在目前。

《笔谈》云：吴僧一镜，照之知未来吉凶出处。又有火镜取火，水镜取水，皆镜之异者也。

《圣惠方》：治小儿夜啼：明鉴挂床脚上。
```