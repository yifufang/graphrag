```markdown
驼
出塞北河西，今惟西北番有之。此中人家畜养生息者，入药不及野驼耳。时珍曰：驼，状如马，其头似羊，长项垂耳，脚有三节，背有两肉峰如鞍形。有苍、褐、黄、紫数色。其性耐寒恶热，其粪烟亦直上如狼烟。其力能负囊槖，可至千斤，故《汉书》名槖驼，方音讹为骆驼也。
肉【气味】甘，温，无毒。
【主治】诸风下气，壮筋骨，润肌肤。主恶疮。
乳【主治】补中益气，壮筋骨，令人不饥。
驼脂即驼峰【气味】甘温，无毒。
【主治】顽痹，风瘙恶疮，毒肿死肌，筋皮挛缩，踠损筋骨，火炙摩之，取热气透肉。亦和米粉作煎饼食之，疗痔。治一切风疾，皮肤痹急，及恶疮肿漏烂，并和药傅之。○主虚劳风有冷积者，以烧酒调服之。
驼黄【气味】苦，平，无毒。
【主治】风热惊疾。其黄似牛黄而不香，人每以乱牛黄，而功不及之。
毛【主治】妇人赤白带下最良。
屎【主治】干研㗜鼻，止衄。烧烟杀蚊虱。
```