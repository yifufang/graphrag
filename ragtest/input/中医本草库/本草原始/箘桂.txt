```markdown
# 箘桂

生交阯、桂林山谷岩崖间。叶似柿叶而尖狭光净，花白蕊黄，四月开。五月结实。树皮青黄，三月、七月采皮，日干，三重者良。箘者，竹名，此桂正圆如竹，故名箘桂。嫩而易卷如筒，即古人所用筒桂也，故一名筒桂。筒、箘字近，后人误书为箘，今《本经》又作从草之菌，愈误矣！

## 箘桂【气味】
辛，温，无毒。

## 【主治】
百病，养精神，和颜色，为诸药先聘通使。久服轻身不老，面生光华，媚好，常如童子。

《列仙传》云：范蠡好食桂，饮水讨药，人世世见之。又桂父，象林人，常服桂皮、叶，以龟脑和服之。

## 箘桂，《本经》上品。主治与桂心、牡桂迥然不同。昔人所服食者，盖此类耳。

诸本草论桂，纷纷不一，几不可考。按《尸子》云：春花、秋英曰桂。嵇含《南方草木状》云：桂生合浦、交趾，生必高山之颠，冬夏常青。其类自为林，更无杂树。有三种：皮赤者为丹桂，叶似柿者为箘桂，叶似批把者为牡桂。其说甚明，足破诸家之辩矣。
```