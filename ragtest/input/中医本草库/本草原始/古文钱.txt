```markdown
# 古文钱

时珍曰：但得五百年之外者，即可用。唐高祖所铸开元通宝，得轻重大小之中，尤为古今所重。綦母氏《钱神论》云：黄金为父，白银为母，铅为长男，锡为嫡妇。其性坚刚，须水终结。体圆应天，孔方效地。此乃铸钱之法也。《管子》言：禹以历山之金铸币，以救人困，此钱之始也。至周太公立九府泉法，泉体圆含方，轻重以铢，周流四方，有泉之象，故名曰泉。后转为钱。

【气味】辛，平，有毒。

【主治】翳障明目，疗风赤眼，盐卤浸用。妇人生产横逆，心腹痛，月隔五淋，烧，以醋淬用。大青钱煮汁服，通五淋。磨，入目，主盲障肤赤。和薏苡仁根煮服，止心腹痛。

寇宗奭曰：予少时常患赤目肿痛，数日不能开者。客有教以生姜一块，洗净去皮，以古青钱刮汁点之。初甚苦，热泪蔑面，然终无损。后有患者，教之，往往疑惑；信士点之，无不一点遂愈。但作疮者，不可用也。

治狐臭：古钱十文，铁线串烧，醋淬十次，入麝香研末，调涂。

治赤白带下：铜钱四十文。酒四升，煮取二升，分三服，大效。
```