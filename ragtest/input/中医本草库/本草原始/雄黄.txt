# 雌黄

生武都山谷，与雄黄同山。其阴山有金，金精熏则生雌黄。今出阶州，以其色如金，又似云母，甲错可析者为佳。其夹石及黑如铁色者，不可用。或云：一块重四两者，析之可得千重，此尤奇好也。采无时。李时珍曰：生山之阴，故曰雌黄。《土宿本草》云：阳石气未足者为雌，已足者为雄，相距五百年而结为石，造化有夫妇之道，故曰雌雄。

## 气味
辛，平，有毒。君药也。

## 主治
恶疮头秃痴疥，杀毒虫虱，身痒邪气诸毒。炼之，久服轻身，增年不老。蚀鼻中息肉，下部（匿/虫）疮，身面白驳，散皮肤死肌，及恍惚邪气，杀蜂蛇毒人。久服之脑满。治冷痰劳嗽，血气虫积，心腹痛，癫痫，解毒。

## 修治
勿令妇人、鸡、犬、新犯淫人、有患人、不男人、非形人，及曾是刑狱臭秽之地犯之。雌黄黑如铁色，不堪用也，反损人寿。凡用，捣、筛，以水飞过，晒干，研如尘用。大寒，不入汤用。

土宿真君曰：芎䓖、地黄、独帚、益母、羊不食草、地榆、五加皮、瓦松、冬瓜汁，皆可制伏。又雌黄见铅及胡粉则黑。

试法：但于指甲上磨之，土色者好。又烧熨斗底，以雌画之，如赤黄线一道者好。舶上来如潠血者上，湘南者次之，青色尤佳。叶子者为上，造，化黄金非此不成。亦能柔五金、干汞，转硫黄，伏粉霜。又云：雄黄可以变铁，亦可以变锡。

《圣惠方》：治乌癞虫疮，雌黄粉、醋和鸡子黄，涂之。