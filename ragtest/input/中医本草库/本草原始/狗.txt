```markdown
狗  
处处有之。狗类甚多：田犬长喙善猎，吠犬短喙善守，食犬体肥供馔。凡本草所用，皆食犬也。《尔雅》云：狗，家兽也。时珍曰：狗，叩也，吠声有节，如叩物也。或云：为物苟且，故谓之狗。韩非云：蝇营狗苟是已。卷尾有悬蹄者为犬。犬字象形，故孔子曰：视犬字如画狗。齐人名地羊。俗又讳之以龙，称狗有乌龙、白龙之号。许氏《说文》曰：多毛曰龙，长喙曰猃，短喙曰猲，去势曰猗，高四尺曰獒，狂犬曰猘。生一子曰（犭豪）、曰玂，二子，曰狮，三子曰（犭从）。  

狗肉【气味】咸、酸，温，无毒。  
【主治】安五脏，补绝伤，轻身益气。○宜肾。○补胃气，壮阳道，暖腰膝，益气力。○补五劳七伤，益阳气，补血脉，厚肠胃，实下焦，填精髓，和五味煮，空心食之。  
凡食犬不可去血，则力少不益人。黄犬为上，黑犬、白犬次之。反商陆；畏杏仁。同蒜食损人，同菱食生痫。  
思邈曰：白犬合海鲉食，必生恶疾。时珍曰：凡犬不可炙食，令人消渴。妊妇食之，令子无声。热病后食之，杀人。九月食之，伤神。瘦犬有病，猘犬发狂，自死犬有毒，悬蹄犬伤人，赤股而躁者气臊，犬目赤者，并不可食。  
狗，《本经》中品。  

蹄肉【气味】酸，平。  
【主治】煮汁，能下乳汁。  
血【气味】咸，温，无毒。白犬者良。  
【主治】癫疾发作，补安五脏。○热饮，治虚劳吐血。又解射罔毒。点眼，治痘疮入目。又治伤寒，热病发狂，见鬼及鬼击病，辟诸邪鬼。○乌狗血治产难横生，血上抢心，和酒服之。  
乳汁白犬者良。【主治】十年青盲，取白犬生子目未开时乳，频点之，狗子目开即瘥。赤秃发落，频涂甚妙。  
脂并胰，白犬者良。【主治】手足皴皱。入面脂，去皯（黑曾）。柔五金。  
脑【主治】头风痹，鼻中息肉，下部（匿/虫）疮。猘犬咬伤，取本犬大脑敷之，后不复发。  
心【主治】忧恚气，除邪。○治风痹，鼻衄及下部疮，狂犬咬。  
肾【气味】平，微毒。  
【主治】妇人产后肾劳如疟者，妇人体热用猪肾，冷用犬肾。  
肝【主治】肝同心肾，捣涂狂犬咬。又治脚气攻心，切，生以姜醋进之，取泄。先泄者勿用。  
胆【气味】苦，平，有小毒。青犬、白犬者良。  
【主治】明目。○敷痂疮恶疮，疗鼻齄，鼻中息肉。○主鼻衄，聤耳，止消渴，杀虫除积，能破血。凡血气痛，及伤损者，热酒服半个，瘀血尽下。○治刀箭疮。○去肠中脓水。又和通草、桂为丸服，令人隐形。  
牡狗阴茎【气味】咸，平，无毒。六月上伏日取，阴干百日。  
【主治】伤中，阴痿不起，令强热大，生子。除女子带下十二疾。○治绝伤及妇人阴瘘。补精髓。  
阴卵【主治】妇人十二疾，烧灰服。  
皮【主治】腰痛，炙热，黄狗皮裹之，频用取瘥。烧灰治诸风。  
《淮南万毕术》云：黑犬皮毛烧灰，扬之，止天风。  
毛【主治】产难。○颈下毛主小儿夜啼，绛袋盛，着儿背上。  
齿【主治】癫痫寒热，卒风痱，伏日取之。同人齿烧灰汤服，治痘疮倒陷，有效。  
头骨黄狗者良。【主治】金疮止血。○烧灰，治久痢、劳痢，和干姜、莨菪炒见烟，为丸梧子大，空心白饮十丸，极效。○壮阳，止疟，治痈疽恶疮，解颅，女子崩中带下。○颔骨主小儿诸痫、诸瘘，烧灰酒服。  
骨白狗者良。【主治】烧灰，生肌。敷马疮。○烧灰，疗诸疮瘘及娝乳痈肿。烧灰，补虚。理小儿惊痛客忤。煎汁，同米煮粥，补妇人令有子。烧灰，米饮日服，治休息久痢。猪脂调敷鼻中疮。  
屎【气味】热，有小毒。白狗者良。  
【主治】疔疮。水绞汁服，治诸毒不可入口者。○瘰疬，彻骨痒者，烧灰涂疮，勿令病者知。又和腊猪脂傅瘘疮肿毒，疔肿出根。  
《华佗别传》云：琅琊有女子，右股疮痒而不痛，愈而复作。佗取稻糠色犬一只系马，马走五十里，乃断头，合痒处，须臾一虫如蛇在皮中动，以钩引出，长三尺许，七日而愈。此亦怪证，取狗之血腥，以引其虫耳。
```