```markdown
牛  
    时珍曰：有（牛秦）牛、水牛二种，（牛秦）牛小而水牛大；（牛秦）牛有黄、黑、赤、白、驳、杂数色；水牛色青苍，大腹锐头，其状类猪，角若担矛，能与虎斗；亦有白色者。牛耳聋，其听以鼻。牛瞳竖而不横。牛齿有下无上。其声曰牟。牛在畜属上，在卦属坤，其性顺也。许慎曰：牛，件也。牛为大牲，可以件事分理也。其文象角头三封及尾之形。《周礼》谓之大牢。《内则》谓之一元大武。《史记》称牛为四蹄，今人称牛为一头。梵书谓之瞿摩帝。牛之牡者曰牯，曰特，曰犅，曰㹍。牝曰㸺，曰牸。南牛曰（牛吴），北牛曰（牛秦）。纯色曰牺，黑曰（牛俞），白曰㹊，赤曰（牛辛），驳曰犁。去势曰犍，又曰犗。无角曰㸰，子曰犊。生二岁曰㸽，三岁曰犙，四岁曰牭，五岁曰（牛介），六岁曰犕。  
    牛黄出晋地平泽，今出登、莱州，它处或有，不甚佳。凡牛有黄者，毛皮光泽，眼如血色，时复鸣吼，又好照水。人以盆水承之，伺其吐出，乃喝迫，即堕落水中。既得之，阴干百日。一子如鸡子黄大，其重叠可揭折，轻虚而气香者佳。然此物多伪，今人试之者，揩摩手甲上，以透甲黄者为真。又云此有四种：喝迫而得者，名生黄；其杀死而在角中得者，名角中黄；心中剥得者，名心黄，初在心中如浆汁，取得便投水中，沾水乃硬，如碎蒺藜，或皂荚子是也；肝胆中得之者，名肝黄。大抵皆不及喝迫得者最胜。一名丑宝，《金光明经》谓之瞿卢折娜。  
    黄牛肉【气味】甘，温，无毒。  
    【主治】安中益气，养脾胃。○补益腰脚，止消渴及唾涎。  
    水牛肉【气味】甘，平，无毒。  
    【主治】消渴，止啘、泄，安中益气，养脾胃。○补虚壮健，强筋骨，消水肿，除湿气。牛，《本经》中品。牛黄，《本经》上品。  
    《造化权舆》云：坤阴为牛，故牛蹄坼，牛疾则立，阴胜也。牛起先后足，卧先前足，从阴也。  
    鼻【主治】消渴，同石燕煮汁服。治妇人无乳，作羹食之，不过两日，乳下无限，气壮人尤效。○疗口眼㖞斜，不拘干湿，以火炙热，于不患处熨之，渐止。  
    皮【主治】水气浮肿，小便涩少，以皮蒸熟，切入豉汁食之。○熬胶尤良。  
    乳【主治】补虚羸，止渴。○养心肺，解热毒，润皮肤。○冷补下热气，和蒜煎沸食，去冷气痃癖。○患热风人宜食之。○老人煮食有益。入姜葱，止小儿吐乳，补劳。○治反胃，气痢，疸黄，通润大肠。  
    血【主治】解毒利肠，治金疮折伤垂死。又下水蛭，堕胎。久服轻身增年，令人不忘。○主中风失音，口噤惊悸，天行时疾，健忘虚乏。○安魂定魄，辟邪魅，卒中恶，小儿夜啼。○益肝胆，定精神，除热，止惊痢，辟恶气，除百病。○清心化热，利痰凉惊。○痘疮紫色，发狂谵语者可用。  
    【修治】牛黄细研如粉用。  
    之才曰：牛黄，人参为之使；得牡丹、菖蒲利耳目；恶龙骨、龙胆、地黄、常山、蜚蠊；畏牛膝、干漆。  
    用牛黄宜择一子如鸡子黄大，重叠可揭折，轻虚，气香色赤黄有光，摩指甲上透甲黄者为真。牦牛黄坚而不香。又有骆驼黄，极易得，亦能相乱，不可不审。○时珍曰：牛黄，牛之病也，故有黄之牛多病而易死。诸兽皆有黄，人之病黄者亦然。因其病在心及肝胆之间，凝结成黄，故还能治心及肝胆之病。正如人之淋石，复能治淋也。  
    《圣惠方》：治小儿腹痛，夜啼，用牛黄如小豆大，乳汁化服。又脐下画“田”字，瘥。
```