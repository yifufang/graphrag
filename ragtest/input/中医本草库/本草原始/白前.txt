```markdown
# 白前

白前  
今蜀中及淮、浙州郡皆有之。苗似细辛而大，色白易折，亦有似柳，或似芫花苗者，并高尺许。生洲渚沙碛之上。根白色，长于白微。苗生于白微之前，故名白前。

【气味】甘，微温，无毒。

【主治】胸胁逆气，咳嗽上气，呼吸欲绝。○主一切气，肺气烦闷，奔豚肾气。○降气下痰。

白前，《别录》中品。二月、八月采根，阴干。

【修治】白前，先用甘草水浸一伏时后，漉出，去头须了，焙干任用。

《本草蒙筌》曰：似牛膝粗长，坚直易断者，白前也；似牛膝，短小柔软能弯者，白微也。以此别之，不致差误。
```