```markdown
# 梅实

始生汉中川谷，今襄汉、川蜀、江湖、淮岭皆有之。按陆机《诗疏》云：梅，杏类也。树、叶皆略似杏，叶有长尖，先众木而花，随便结实。采青者，盐淹、曝干为白梅；采半黄者，以烟熏蒸黑，为乌梅。惟白梅、乌梅可入药。李时珍曰：梅，古文作（白/木），象子在木上之形。梅乃杏类，故反杏为（白/木）。书家讹为甘木。后作梅，从每，谐声也。或云：梅者，媒合众味。故《书》云：若作和羹，尔惟盐梅。而梅字亦从某也。

白梅【气味】酸、咸、平，无毒。
【主治】和药点痣，蚀恶肉。刺在肉中者，嚼傅之即出。治刀箭伤，止血，研傅之。乳痈肿毒，杵烂贴之佳。除痰。○治中风惊痫喉痹，痰厥僵仆，牙关紧闭，揩齿取涎。

乌梅【气味】酸，温、平，涩，无毒。
【主治】下气，除热烦满，安心，止肢体痛，偏枯不仁，死肌，去青黑痣，蚀恶肉。○去痹，利筋脉，止下利，好唾口干。○水渍汁饮，治伤寒烦热。○止渴调中，去痰治疟瘴，止吐逆霍乱，除冷热痢。治虚劳骨蒸，消酒毒，令人得睡。和建茶、干姜为丸服，止休息痢，大验。○敛肺涩肠，止久嗽泻痢，反胃噎膈，蛔厥吐痢，消肿祛痰。杀虫，解鱼毒、马汗毒、硫黄毒。

【修治】白梅：取大青梅，以盐汁滞之，日晒夜渍，十日成矣。久乃生霜。一名盐梅，一名霜梅。
【修治】乌梅：取青梅蓝盛，于突上熏黑用，去核，微炒之。

夏衣生霉，梅叶煎汤洗之，甚妙。
梅实，《本经》中品。五月采实，火干。

梅多食则损齿伤筋，蚀脾胃，令人发膈上痰热。服黄精人忌食之。食梅齿齼者，嚼胡桃肉以解之。同韶粉食之则不酸，亦不软牙。

核仁【气味】酸、平，无毒。
【主治】明目，益气不饥。○除烦热。

梅花【气味】微酸，涩，无毒。
【主治】清头目利肺气，去痰壅上热。

李时珍曰：近世有梅花汤：用半开花，溶蜡封花口，投蜜内，浸一二日，每用三朵同蜜一匙点沸汤服之，极妙。又有蜜滞梅花法：用白梅肉少许，浸雪水，润花，露一宿，蜜浸荐酒。又梅花粥法：用落英入熟米粥再煮食之。故杨诚斋有“蜜点梅花带露餐”及“脱蕊收将熬粥吃”之句，皆取其助雅致、清神思而已。
```