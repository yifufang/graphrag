```markdown
# 水部

李时珍曰：水者，坎之象也。其文横则为☲，纵则为，其体纯阴，其用纯阳。上则为雨露霜雪，下则为海河泉井。流止寒温，气之所钟既异；甘淡咸苦，味之所入不同。是以昔人分别九州水土，以辩人之美恶寿夭。盖水为万化之源，土为万物之母。饮资于水，食资于土。饮食者，人之命脉也，而营卫赖之。故曰：水去则营竭，谷去则卫亡。然则水之性味，尤慎疾卫生者之所当潜心也。

## 雨水

咸，平。无毒。

## 立春雨水

虞抟《医学正传》云：立春节雨水，其性始是春升生发之气，故可以煮中气不足、清气不升之药。古方：妇人无子，是日夫妇各饮一杯，还房有孕。亦取其资始发育万物之义也。

## 液雨水

立冬后十日为入液，至小雪为出液。得雨谓之液雨，亦曰药雨。百虫饮此皆伏蛰，至来春雷鸣起蛰乃出也。

## 露水

甘，平。无毒。主治：秋露繁时，以盘收取，煎如饴，令人延年不饥。禀肃杀之气，宜煎润肺杀祟之药，及调疥癣虫癞诸散。

## 百草头上秋露

未晞时收取，愈百疾，止消渴，令人身轻不饥，悦泽。别有化云母作粉服法。

## 百花上露

令人好颜色。

## 冬霜

甘，寒。无毒。主治：食之解酒热，伤寒鼻塞，酒后诸热面赤者。

## 附方

寒热疟疾：秋后霜一钱半，热酒服之。

## 腊雪

冬至后第三戌为腊。腊前三雪，大宜菜麦，又杀虫蝗。腊雪密封阴处，数十年亦不坏。用水浸五谷种，则耐旱不生虫。洒几席间，则蝇自去。淹藏一切果食，不蛀蠹，岂非除虫蝗之验乎。

甘，冷。无毒。解一切毒，治天行时气温疫，小儿热痫狂啼，大人丹石发动，酒后暴热，黄疸，仍小温服之。洗目，退赤。煎茶煮粥，解热止渴。

## 神水

《金门记》云：五月五日午时有雨，急伐竹竿，中必有神水，沥取为药。甘，寒。无毒。主治：饮之，清热化痰，定惊安神。

## 流水

千里水，东流水，甘烂水（一名劳水。） 甘，平。无毒。

## 千里水、东流水

二水皆堪荡涤邪秽，煎煮汤药，禁咒神鬼。潢汙行潦，尚可荐之王公，况其灵长者哉。

## 劳水

即扬泛水，张仲景谓之甘烂水。用流水二斗，置大盆中，以杓高扬之千万遍，有沸珠相逐，乃取煎药。盖水性本咸而体重，劳之则甘而轻，取其不助肾气而益脾胃也。

虞抟《医学正传》云：甘烂水甘温而性柔，故烹伤寒阴证等药用之。顺流水性顺而下流，故治下焦腰膝之证，及通利大小便之药用之。急流水湍上峻急之水，其性急速而下达，故通二便风痹之药用之。昔有患小便閟者，众工不能治，令取长川急流之水煎前药，一饮立溲，则水可不择乎？

## 井泉水

井水新汲，疗病利人。平旦第一汲，为井华水，其功极广，又与诸水不同。

## 井华水

甘，平。无毒。主治：酒后热痢，洗目中肤翳，治人大惊，九窍四肢指歧皆出血，以水噀面。和朱砂服，令人好颜色，镇心安神。治口臭，堪炼诸药石。投酒醋，令不腐。

## 新汲水

主治：消渴反胃，热痢热淋，小便赤涩，却邪调中，下热气，并宜饮之。射痈肿令散，洗漆疮。治坠损肠出，冷喷其身面，则肠自入也。又解闭口椒毒，下鱼骨鲠。

## 附方

中砒石毒：多饮新汲井水，得吐利佳。

## 节气水

立春、清明二节贮水，谓之神水

主治：宜浸造诸风、脾胃虚损诸丹丸散及药酒，久留不坏。

## 重午日午时水

主治：宜造疟痢疮疡、金疮、百虫蛊毒诸丹丸。

## 立秋日五更井华水

主治：长幼各饮一杯，能却疟痢百病。

## 寒露、冬至、小寒、大寒四节，及腊日水

主治：宜浸造滋补五脏及痰火积聚、虫毒诸丹丸，并煮酿药酒，与雪水同功。

## 小满、芒种、白露三节内水

主治：并有毒。造药，酿酒醋一应食物，皆易败坏。人饮之，亦生脾胃疾。

## 浆水

浆，酢也。炊粟米，热投冷水中，浸五六日，味酢，生白花，色类浆，故名。若浸至败者，害人。

甘，酸，微温。无毒。主治：调中引气，宣和强力，通关开胃止渴，霍乱泄利，消宿食。宜作粥薄暮啜之，解烦去睡，调理腑脏。煎令酸，止呕哕；白人肤，体如缯帛；利小便。

## 不可同李食，令人霍乱吐利。妊妇勿食，令儿骨瘦。

## 水浆尤不可饮，令绝产。醉后饮之，失音。

## 附方

霍乱吐下：酸浆水煎干姜屑呷之。

## 夏冰

甘，冷。无毒。主治：解烦渴，消暑毒。

## 夏暑盛热食冰，应与气候相反，便作宜人，诚恐入腹冷热相激，却致诸疾也。《食谱》云：凡夏月用冰，止可隐映饮食，令气凉尔，不可食之。虽当时暂快，久皆成疾也。
```