```markdown
《本草崇原》原序
    《神农本草》称为《本经》，共载药365种，以应周天之数。上品125种为君药，无毒，主久服养命延年，益气轻身，神仙不老。中品120种为臣药，或有毒或无毒，主通调血气，却邪治病。下品120种为佐使药，或有毒或无毒或大毒，主除寒热邪气，破积聚癥瘕，中病即止。天地开辟之初，草木始生，农皇仰观天之六气，俯察地之五行。六气者，阙阴、少阴、太阴、少阳、阳明、太阳三阴三阳也。五行者，甲己运土，乙庚运金，丙辛运水，丁壬运木，戊癸运火，五运五行也。本五运六气之理，辨草木金石虫鱼禽兽之性，而合人之五脏六腑十二经脉，有寒热升降补泻之治。天地万物，无不源于五行；其初产也，有东、西、南、北、中之五方；其生育也，有春、夏、秋、冬、长夏之五时；其形，有青、黄、赤、白、黑之五色；其气，有臊、焦、香、腥、腐之五臭；其质，有酸、苦、甘、辛、咸之五味。著为药性，开物成务，传于后世，词古义深，难于窥测。后人纂集药性，不明《本经》，但言某药治某病，某病须某药，不探其原，只言其治，是药用也，非药性也。知其性而用之，则用之有本，神变无方；袭其用而用之，则用之无本，窒碍难通。余故诠释《本经》，阐明药性，端本五运六气之理，解释详备，俾上古之言，了如指掌。运气之理，炳如日星，为格物致知，三才合一之道。其后人不经臆说，逐末忘本者，概置勿录。学者能于此会悟之，则神农观天察地，穷理尽性之学，庶几近之。后世之书，有涉譌谬者，屏弃勿道可也。
```