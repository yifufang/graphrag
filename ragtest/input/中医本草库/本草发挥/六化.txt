```markdown
六化  
    厥阴主天为风化，在泉为酸化，木司地气，故物化从酸。  
    少阴主天为热化，在泉为苦化，火司地气，故物化从苦。  
    太阴主天为湿化，在泉为甘化，土司地气，故物化从甘。  
    少阳主天为炎化，在泉为苦化，火司地气，故物化从苦。  
    阳明主天为燥化，在泉为辛化，金司地气，故物化从辛。  
    太阳主天为寒化，在泉为咸化，水司地气，故物化从咸。  
    故治病者，必明六化分治，五味五色所主，五脏所宜，乃可以言盈虚病生之绪也。谨候气宜，无失病机。其主病何如，言采药之岁也。司岁备物，则无遗主矣。先岁气何曰？天地专精之气，药物精浓，又于使用当其正气也。五运主岁，不足则物薄，有余则物精。非专精即散气，散气则物不纯也，是以质同而异等。形质虽同，力用则异也，气味有厚薄，性用有躁静，治保有多少，力化有浅深，此之谓也。
```