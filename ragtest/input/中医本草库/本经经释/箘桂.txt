```markdown
箘桂  
    箘桂者，形似竹而生于桂阳。其性辛通而温养。经言：风为百病之长。主疗百病者，因辛能胜风。经言：肾藏精，心藏神。养精神者，当温养少阴。经言：十二经三百六十五络之血气皆上行于面，走空窍。精阳气上走于目而为视，别气走于耳而为听，宗气出于鼻而为臭，浊气出于面走唇舌而为味。和颜色者，因阳气上充。经曰：酸先入肝，苦先入心，甘先入脾，辛先入肺，咸先入肾。为诸药先聘通使者，当先乎其所先也，化气疾而脉络通也。久服轻身不老者，因阳运而血和也。经言：心主血，心之华在面。阳明脉上行于面，为十二经之海。面生光华者，阳气外现也。媚好常如童子者，经所谓少火生气也。
```