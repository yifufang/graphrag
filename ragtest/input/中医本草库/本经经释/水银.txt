# 水银

水银，水流动而色似银也。辛走而极寒胜热也，有毒则能治大病而害平人也。疹，言乎风热蕴也。瘘，言乎自藏发也。痂，言乎毒结血也。疡，言乎火灼阴也。白秃，风上灼而虫剪发也。虱，化物也。经言：三焦膀胱者，腠理毫毛其应。阳明主肌。经言：壮火气盛，邪害空窍。杀皮肤中虱者，消壮火食气之毒而殄物化也。经言：人始生先成精，故生之来谓之精。堕胎者，寒走精而绝乎肾生气也。经言：少阴之上，热气治之，诸疮痛痒皆属于心。除热者，丹化汞而泻君火也。经言：西方白色入通于肺，其类金，阳明之上，燥金治之。杀金银铜锡毒者，柔烂刚也。寒消乎肺胃大肠中热毒也。熔化，以火变也。还复为丹，功用乎手足少阴也。久服神仙不死者，毒去而精阳气通也。而方术家因以杀人也，可无慎乎！