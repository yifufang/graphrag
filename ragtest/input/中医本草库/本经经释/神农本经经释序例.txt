```markdown
# 神农本经经释序例

计并入四种，移入三种，附六十种，复合于古经三品三百六十五药之数，象天度成岁功也，并附以象闰也。

前刊《本经》遵旧目，存古也；今注《本经》改次序，复古也。

凡并、附药必注明，俾检阅辨析也。

古药名有可考正者，如椒去秦，艽去秦，茱萸去吴，梣皮易秦，石下长卿并徐长卿，白余粮易禹，则神农本名也。有不可改正者，王不留行、王瓜、王孙则以神、农称皇、称炎帝也，或王不留行者大不留行也，王瓜者土瓜误也，王孙者黄孙误也。

诸家注皆以臆度，今国伊注惟遵《内经》以圣解圣，盖其慎也。

凡撰用《内经》有专引一篇者，有兼引二篇者，有并引三四篇者，只以“经言：”二字统之，盖取辞达也。

《内经》诸刊本文字各异皆引之，不专用一家言也。

注虽复作，然国伊旧注亦附存一二，俾后人知我年久心苦也。

三品药所行各有部位层次，惟熟读本文及《内经》，自知之不可混也。

君臣佐使配合又各有妙用，熟玩《伤寒》、《金匮》方及《千金》方自知之，不可忽也，然其本性必不可不知也。

药注今名、俗名，易于查用也。

有自上下者，有自下上者，有自外入内者，有自内出外者，有在一处者，有在数处者，有在一身者。

于众所忽略者，每详言之，如宗气、冲脉、三焦之类于《内经》分见者，每互引之，如九窍、胞、荣之类。
```