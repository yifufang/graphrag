```markdown
贝母  
    贝属金而肺母乎。膀胱，水也。辛入肺而平不峻也。经言：伤寒一日，太阳受之。伤寒者，肺主皮毛而与膀胱同主表也。经言：肺者心之盖也。肺恶寒，寒盛则为热。烦热者，肺气闭则心气不得外通也。经言：小肠为心之使，肾上连肺，膀胱为肾之使。淋沥者，肺治节不行而五淋则溺有余沥也。经言：邪中阴则溜于府。邪气者，表邪也。经言：任脉为病，男子七疝，女人瘕聚。疝瘕者，心主血，任脉上会厌，肺迫则心阳不下通，肺不输精于百脉也。经言：天气通于肺，肺主气。喉咙者，气之所以上下也。咽喉者，水谷之道也。喉痹者，肺不通也。经言：阳明胃脉下乳内廉则两乳也。经言：乳子病热，则产乳也。《本经》滑石、泽泻、贝母皆主乳难。膀胱为胞之室，巨阳气化不开则胞气闭而不出也。经言：金气入通于肺，肺朝百脉。金疮者，亡血甚也。表气行而疮口自敛也。经言：太阳为诸阳主气。又曰风气通于肝。风痉者，辛胜风，金胜木，肺气行于表而太阳自化也。  
    伤寒烦热，太阳液涸也。经曰：天气下为雨，又曰上输于肺，通调水道，下输膀胱，故主烦热与淋沥也。经曰：喉主天气。任脉至咽喉，病七疝瘕聚，故主疝瘕喉痹。气不行则为热，故曰乳难金疮风痉。
```