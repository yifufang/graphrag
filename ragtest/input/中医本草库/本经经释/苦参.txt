```markdown
茈胡  
    茈草，老则柴而胡以老名也。苦开而平不峻也。心腹肠胃言乎三焦部位也。经言：心主血，冲任循腹右上行，三焦并乎胃上中下脘，而下焦别回肠也。经言：少阴为枢，少阳为枢。主心腹肠胃结气者，开乎三焦结而枢转也。饮食者，肠胃结也。积聚者，血沫结也。《伤寒论》曰往来寒热。寒热邪气者，枢机废也。推陈致新者，心腹结去而新血生，肠胃结去而水谷气行也。久服轻身，枢结解也。明目，宗脉通也。益精，经所谓少阳属肾也。一名地熏，从中土以熏腠理也。此三焦药而手足同经，柴胡香上达留鹤而胆气升，经言：十一藏皆取决于胆，枢以转乎内外也。  
    柴胡，转枢药也，非少阳胆药也。心腹肠胃气何以结，枢不转也。枢折气结，故饮食留宿，血沫不运行而积聚，且阳并则热，阴并则寒，故为往来寒热。邪气夫炎上作苦，苦从火化，柴胡气平味苦且质轻，所谓少火生气也。夫气生则枢转而陈去新生，故曰推陈。仲师是古今第一善读《本经》人，以少阳主枢，故用诸少阳。经曰：少火生气。故柴胡苦平而主结气。
```