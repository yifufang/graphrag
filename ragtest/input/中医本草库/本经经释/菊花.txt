```markdown
菊花  
    菊，秋花，而金胜风也。花者，华也。苦除痹而平不悍也。经曰：诸风掉眩皆属于肝。诸风者，肝主风也。头眩者，风上行也。肿者，风胜则肿也。痛者，热胜则痛也。经言：肝开窍于目。目欲脱者，风迫空窍也。经言：肝主泪。泪出者，液道开也。皮肤者，风在表也。死肌者，气不荣也。经言：病在阳者名曰风病，在阴者名曰痹。恶风者，贼邪也。湿痹者，着痹也。夫血者阴也，气者阳也。经言：藏真高于肺，肺行荣卫之气。久服利血气者，治节行也，助金所以平木也。
```