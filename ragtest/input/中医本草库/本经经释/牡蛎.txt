```markdown
牡蛎  
牡，阳，左旋，而蛎者介也。咸软平不峻而微寒胜热也。经曰：风成为寒热，肝主风，少阳中见厥阴。《伤寒论》曰：少阳病往来寒，热。伤寒寒热者，风病枢也。经言：肾疟令人洒洒然温。温疟洒洒者，肾热也。经所谓用咸泻之也。经言：肝主怒，其发为惊骇。惊恚怒气者，肝气逆也。经言：肝主筋，大筋緛短为拘。除拘挛者，破肝结也。经言：陷脉为瘘。经言：鼠瘘之本皆在于藏，咸走血也。经言：肝藏血，任脉为病带下瘕聚，带脉起于季胁。女子带下赤白者，胞结热也。肝移热于带脉也。经言：肾主骨，诸筋皆属于节。久服强骨节者，坚肾肝也。经言：肝藏魂，随神往来谓之魂。杀邪鬼者，正气旺也。延年者，阴精奉也。
```