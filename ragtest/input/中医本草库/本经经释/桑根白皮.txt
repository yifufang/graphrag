```markdown
桑根白皮  
    桑箕星，精也。根入土而下通也。经曰：肺主皮，西方色白，入通于肺，肺与大肠相表里，胃与大肠同经，肺恶燥。甘调中而寒泻燥也。经曰：阳明胃者五藏六府之海也。阳明之上，燥气治之。伤中者，燥伤胃气也。五劳六极者，胃伤则五藏六府无所禀气也。经言：阳明主肉。羸瘦者，气不充而肌肉削也。经言：足阳明主血所生病。食气入胃，浊气归心，淫精于脉。崩中绝脉者，胞中燥热则血陷而脉不通也。经言：正气夺为虚，诸脉皆属于心，宗气贯心脉而行呼吸。肺主气，肺行荣卫之气。补虚益气者，燥泻而肺、宗气复也。叶气化而箕主风也。苦降而甘寒，清肺也。有小毒者，其力轻也。经言：肺主身之皮毛。除寒热者，表气和也。经言：上焦宣发水谷，若雾露之灌溉是谓气，上焦并太阴之经而行。《伤寒论》曰太阳病汗出者名中风。出汗者，表邪泄也。桑耳，其精汁也。甘平，调也。有毒，其力重也。经曰：北方黑色入通于肾，胞之脉系肾，冲与少阴肾下行为血海。黑耳，主女人漏下赤白汁血病者，风煽胞中也。癥，实也。瘕，假也。积聚，详《灵枢·百病始生篇》，血汁凝也。阴痛者，冲任督带皆会于前阴，而血凝泣也。经言：阴阳总宗筋之会，会于气街。阴阳寒热者，邪往来游移，而血不和也。无子者，邪久留于胞中也。五木耳名檽，柔乃养也。甘平有小毒，甘调平不峻，而有小毒者不可久服也。益气者，肺宗气充也。不饥者，脾胃实也。轻身者，百病祛也。强志者，肾气涩也。
```