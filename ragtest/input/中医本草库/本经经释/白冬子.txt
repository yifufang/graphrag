```markdown
蜂子
    子，言乎其孳也。蜂子者，甘平调而微寒胜热也。主头风者，头诸阳而风上行也。蜂上飞而聚花馨者，胜风也。《春秋传》曰：蛊，淫溺惑乱之所生也。经言：风百病之长也。肺痹传肝，肝痹传脾，脾风传肾，名曰疝瘕。少腹烦●而痛，出白一曰蛊。除蛊毒者，蜂知义而花精解结也。补虚羸者，益阴气也。伤中者，脾气乏而不能灌溉也。久服光泽好颜色者，花乃华，而心之华在面也。足阳明脉行于面也。不老者，风去而血足也。吴本大黄蜂子者，其力大也。心腹胀满痛者，风入血热而不通也。轻身者，风去也。益气者，宗气贯心脉而行呼吸也。诸血皆属于心，而风不灼也。李本土蜂子者，生土中，而脾土主肌也。甘平调肌，而有毒乃胜毒也。经言：热胜则肿。主痈肿者，毒聚热也。
```