# 蛇床子

蛇床子者，蛇嗜卧而食其实也。蛇者，巳也。经曰：巳亥之岁，厥阴统之，风气通于肝。苦燥湿而平不峻也。经曰：阳明从中见，太阴之上，湿气治之。前阴者，宗筋之所聚。阳明，太阴之所合也，治痿独取阳明。阳明主润宗筋，宗筋主束骨而利机关者也。冲脉与阳明合于宗筋，阴阳总宗筋之会，而阳明为长，皆属于带脉而络于督脉。主男子阴痿湿痒者，风湿下并也。妇人阴中肿痛者，寒湿下并也。经言：身半以下者，湿中之病，在阴者名曰痹。血凝于肤者为痹。除痹气者，湿痹也。利关节者，宗筋利也。上焦布胸中，包络代君行令。癫痫者，湿郁痰也。恶疮者，湿蕴络也。轻身者，湿去也。好颜色者，阳上通也。