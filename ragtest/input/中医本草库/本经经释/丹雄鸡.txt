```markdown
丹雄鸡

《易》曰：巽为鸡，为风。经曰：肝藏血，其畜鸡，肝恶风，足阳明脉主血所生病，厥阴脉挟胃，赤入心，心主血。雄，阳也。丹，赤也。经曰：两阳合明，故曰阳明，阳明主肉。丹雄鸡肉，养肝息风入胃温血而宣阳也。甘缓甘补，而微温养也。女人，阴也。崩中，血陷也。漏下，胞漏也。经水不利，内有坚癖。下赤白物曰●，血瘀也。经言：女子以血为事。女人崩中漏下赤白沃者，肝急风动而胃寒血虚也。故吴本谓补虚温中止血也。经曰：心藏神，血舍神。通神者，心气下通胞中以生血，而膻中阳充也。经言：心者神明出焉，心为阳中之太阳。平旦阳气生，日中而阳，阳气隆。雄鸡鸣应日而丹正南色也。是以杀恶毒辟不祥者，阳旺也。头主杀鬼者，头为诸阳宗而鬼阴物也。东门上者良，阳位也，以胜阴也。
```