```markdown
王孙
    王孙，草也。王者往而孙系也。苦渗而平调也。经曰：邪气虚风之贼伤人也。经言：五藏为阴，筋骨为阴，伤于阴曰痹，血凝于肤为痹，留而不去为痹。黄帝曰邪中人藏奈何？岐伯曰愁忧恐惧伤心，形寒饮冷伤肺，大怒伤肝，若醉入房，汗出当风伤脾。用力举重，入房过度伤肾，邪乃得往五藏。邪气者，邪在藏也。经曰：寒气胜为痛痹，湿气胜为着痹。寒湿痹者，邪在筋骨脉络也。经曰：四肢者诸阳之本也。四肢必因于脾乃得禀水谷气。十二源出于四关，四关主治五藏。又曰太阴之上，湿气治之，太阳之上，寒气治之。巨阳为诸阳主气。四肢疼酸者，寒与湿流注关节而气不行也。《本经》凡言疼酸者，疼乃觉酸也。凡言酸疼者，酸乃觉疼也。经曰：膝者筋之府，肾有邪，其气留于两腘，膝后曲处为腘膝。冷痛者，筋骨病也。
```