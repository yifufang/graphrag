## 菖蒲

菖蒲者，昌阳也。辛通阳而温养阳也。经曰：心为阳中之太阳。病在阴者，痹诸血皆属于心。风寒湿痹者，痹则心阳不出而诸病生也。心脉循心系上肺，咳逆上气者，痹乃寒也。孔，气孔也。心有七孔，开心孔者，通心气也。经言：心者五藏之大主也。补五藏者，温三阴也。经曰：九窍为水注之气。通九窍者，走空窍也。肾开窍于耳，心脉循目系，经脉络精阳气皆上走于目而为睛。明耳目者，阳气通也。经言：心开窍于舌。舌者，音声之机也。出音声者，心窍开也。足少阴脉上会厌，因心支脉以达耳。耳聋者，心痹则肾气不能循支脉以至于耳也。经言：诸疮痛痒皆属于心。经言：寒邪客于经络之中则血泣，血泣则不通，不通则卫气归之不得复反，故痈肿寒气化为热，热胜则腐肉，肉腐则为脓。痈疮者，痹不通也。心脉络小肠，手心主代君行令，其脉历络三焦。温肠胃者，火下通也。经言：别回肠，注于膀胱而渗入焉。止小便利者，下焦温也。久服轻身者，阳旺也。经言：上气不足下气有余，故善忘。不忘者，上阳充也。不迷惑者，神明出也。益心智者，心下交也。高志者，肾上交也。不老者，心生血也。一名昌阳，其功能也。