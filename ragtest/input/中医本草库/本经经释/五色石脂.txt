# 五色石脂

石脂者，石镇下焦而脂胜湿也。甘平无毒，力不悍也。黄疸者，湿结热也。《伤寒论》曰利在下焦。泄利者，下焦虚也。经言：太阴之上湿气，治之阳明从中见。肠澼者，湿下流而下焦凝也。《伤寒、论》曰少阴病下利，便脓血。脓血者，下不固则心肾不交而君火炽也。阴蚀者，湿伤也。下赤白者，湿注胞中而郁热也。邪气者，正气夺也。痈肿者，湿外挟风也。疽者，湿内陷寒也。痔者，湿与热流也。恶疮者，湿毒蕴也。头疡者，湿化热而上行也。疥瘙者，湿注孙络也。补髓者，脂益肾也。经言：膻中为气之海。肺主气。益气者，养肺、膻中也。肥健不饥者，脂实脾也。五石脂各补五藏者，主用大也。张仲景以绵裹石膏入汤者，盖其慎也。金石者，烈也。久服、炼服者，因其疾也。经曰：大毒治病十去其六，常毒治病十去其七，无毒治病十去其九。饮食调之以复其常，况金石乎！无病常人不可试也。脏腑毒发莫能救也，能无惧乎！