```markdown
淫羊藿  
    叶似豆曰藿，无度曰淫。《易》曰兑为羊。经曰：阳明之上燥金主之。辛通而金寒也。经曰：前阴者宗筋之所聚，阳明太阴之所合也。阳明主润宗筋，冲脉与阳津合于宗筋。阴阳总宗筋之会，会于气街，而阳明为之长，皆属于带脉而络于督脉，故阳明虚则宗筋纵。主阴痿者，助阳明燥金而通润乎宗筋也。经言：士人有伤于阴，阴绝而不起。绝伤者，经所谓食气入胃，浊气归肝，淫精于筋也。茎中痛者，阴气绝而伤甚也。经曰：入房太甚，宗筋纵弛发为筋痿及为白淫。利小便者，膀胱为肾之使，足太阳主筋所生病，而肝脉络阴器也。经言：宗气下走于气街，肾主骨。益气力者，下气足也。经曰：精生于谷，精舍志。强志者，精气充也。一名刚前，其功能也。  
    羊，心畜，督，贯心，故名。辛寒者，督阳虚而移热于宗筋，故阴痿绝伤也。督循茎下至纂，故茎痛。督为病在女子癃遗溺，故利小便。督合少阴，故强志，肾藏志也。○经曰：足厥阴之筋结于阴器，络诸筋，伤于热则挺纵不收，治在行水，清阴气，故曰阴痿利小便也。经曰：足厥阴之别名蠡沟，结于茎，故茎中痛。足少阴之筋亦结于阴器，故强志，肾藏志也。经曰：阳气者柔则养筋。此阳虚而热伤筋也。
```