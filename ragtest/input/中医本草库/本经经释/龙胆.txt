```markdown
龙胆  
龙胆者，龙象肝而胆应乎少阳胆也。苦涩胜风而大寒泻火也。经曰：少阳为枢，足少阳之脉是主骨所生病。经言：风成为寒热。骨间寒热者，火郁枢也。经曰：少阳之上，相火治之，厥阴从中见。惊痫者，肝主惊而痫发乎膻中、胸中，风火痰也。续绝伤者，肝脉络阴器而主筋，火伤筋也。经言：十一藏取决于胆。定五藏者，火不灼而三阴安也。医和曰血虫为蛊，谷之飞亦为蛊。在《周易》女惑男，风落山，谓之蛊，皆同物也。淫溺，惑乱之所生也。阳淫热疾而风木虫也，蛊也，火邪蕴而毒聚也，毒也。经曰：风者百病之长也，入舍于肺名肺痹，肺传之肝名肝痹，肝传之脾名脾风，脾传之肾名疝瘕。少腹烦热而痛出白，一名蛊。经曰：少阳属肾。泻胆热所以去肾风也。杀蛊毒者，寒胜火也。龙神物而胆生气出也。吴本久服益智者，经所谓少阳属肾而火不灼水也。轻身耐老者，少火生气也。
```