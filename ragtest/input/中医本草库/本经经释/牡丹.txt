```markdown
牡丹
    心为牡藏，而丹者血色也。辛胜风而寒治热也。经曰：少阴从标从本。主寒热者，干血及骨蒸之发热恶寒也。经曰：心主脉，风阳气也。中风者，《金匮》所谓络脉空虚，邪入于藏也。经言：心脉急甚为瘛瘲，筋经蜷急曰瘛，而弛纵曰瘲也。惊痫者，肝主惊，而包络代君行令，痰郁热于膻中也。邪气者，虚贼也。经言：诸血皆属于心。除癥坚瘀血者，风热祛而心气下通于胞中也。经言：邪舍伏冲之脉，留而不去，传舍肠胃。留舍肠胃者，血络伤也。安五藏者，心生血，脾藏荣，冲与少阴肾下行。凡人卧，血归于肝而肺朝百百脉也。经言：诸疮痛痒皆属于心。疗痈疮者，散血热也。一名鼠姑，辛通肾也。一名鹿韭，鹿通督脉，而韭益肾也。
    经曰：肝为牡藏，经曰：厥阴之上，风气主之。此辛胜风而寒胜热也。寒热者，虚劳之发热恶寒也。风，阳邪也。肝主筋，故瘛瘲。肝藏魂，故惊。肝木风而与手心主同经，故痫。肝主血，故瘕瘀。经曰：虚邪传舍于伏冲之脉，留而不去，传舍于肠胃，故曰留舍。肝者，将军之官，故安五藏。痈疮，包络代君行令也。
```