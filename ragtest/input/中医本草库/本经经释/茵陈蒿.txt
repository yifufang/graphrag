```markdown
茵陈蒿  
    因陈者，因旧苗而更生也。蒿，言乎其类也。苦平渗不峻而微寒去热也。经曰：身半以上者风中之，身半以下者湿中之。寒则衰饮食，热则消肌肉。主风湿寒热邪气者，邪在肌而阳明主肌也。经曰：阳明之上，燥气治之。阳明从中见，中见太阴。风，阳邪也。湿，阴邪也。热结者，结于湿也。《伤寒论》曰瘀热在里也。黄疸者，周于身而结为疸也，热瘀分中而身目尽黄也。久服轻身者，湿热去也。经言：胃之大络名曰虚里，脉宗气也。益气者，宗气充也。阳明脉主血所生病，上行于面。耐老面白悦者，须发黑而气和也。长年者，胃为五藏六府之本也。经曰：卯酉之岁阳明主之。白兔食之，辛卯岁采也。仙者，山人服也。
```