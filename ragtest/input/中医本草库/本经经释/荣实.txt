```markdown
荣实
    荣旧作营，荣言乎花香艳而宣荣气也。实者，其力实而温乎肤腠分肉也。心宜酸而温养也。经言：寒邪客于经络之中，血泣不行，则卫气从之寒气化为热，热胜腐肉则为脓，脓不泻则烂筋。又曰癖而内着，恶气乃起。足阳明主血所生病，中焦取汁，变化而赤是谓荣。诸血皆属于心，荣行脉中，卫行脉外，卫气和则分肉解利，皮肤调柔，腠理致密。经言：阳明主肉，阳气者柔则养筋。主痈疽恶疮结肉跌筋者，癖内着，而心与阳，明之气不充，则肉失所濡，而筋乏所养也。经言：不亟正治，粗乃败。败疮热气者，真气乏而病气盛也。阴蚀不瘳者，热内伤而血不荣也。利关节者，经言：节之交三百六十五会，神气之所游行出入也。机关之室真气之所过，血络之所游，邪气恶血固不得留住也。一名牛棘，牛食之也。牛，土畜而棘重枣也。吴本一名墙薇，一名墙麻，墙者，阴而连蔓生也。
```