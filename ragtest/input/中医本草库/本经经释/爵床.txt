```markdown
爵床  
    爵赤紫而治乎病不得着床也。经曰：咸走血。咸渗而寒胜热也。经曰：腰脊者身之大关节也，足太阳病脊痛腰似折。又曰不可以俛仰，不可举，刺足太阳。又曰举重伤腰，衡络绝，恶血归之，令人腰痛不可以俯仰。又曰厥阴所谓腰脊痛不可以俯仰。又曰督脉贯脊，抵腰中。又曰冲脉、任脉上循背里为经络之海。经曰：巨阳为诸阳主气。腰脊痛不得搘床者，太阳之热流关节而内连诸脉也。俯仰艰难者，神气之出入游行皆窒也。经曰：热伤气。除热者，太阳开也。可作浴汤者，即《金匮》百合洗方之义，太阳主表也。
```