```markdown
蔓荆实
    蔓荆者，荆木而苗蔓生也。实，苦渗而微寒胜风也。经言：因于露风乃生寒热。经言：风胜者，为行痹。筋骨间寒热者，风行关节间也。经言：湿热不攘，大筋緛短，为拘。湿痹拘挛者，血不濡筋而挛乎缩不伸也。经言：肝开窍于目。明目者，肝主风也。经言：风胜则动，足阳明脉上入齿中。经言：臂阳明有入頄遍齿者，下齿龋取之；足太阳有入頄遍齿者，上齿龋取之。坚齿者，风随经脉而上行也。经言：九窍不利，肠胃之所生也。九窍为水注之气。利九窍者，风淫空窍而肠胃生病也。去白虫者，肝风息也。久服轻身耐老者，肝血和也。小荆者，牡荆也。实亦等者，功用同也。
```