```markdown
空青  
空青者，生空际而青木色也。甘酸寒者，养阴也。经言：肝开窍于目。青盲者，阴内竭也。经言：足厥阴之别走少阳，少阳脉入耳。耳聋者，枢机废也。夫言目则未盲也。明目者，气内充也。经言：厥阴之上，风木治之。中见少阳，少阳为枢。经言：十一藏皆取决于胆，耳目九窍皆空窍也。利九窍者，枢转也。经言：肝藏血，而手心主包络是主脉所生病。通血脉者，厥阴不逆也。养精神者，肝不苦急而心肾安也。益肝气者，补藏真也。吴本化铜铁铅锡为金者，金精生水而精化粗也。
```