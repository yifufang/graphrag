```markdown
附注
    人参、丹参、沙参、苦参、元参、紫参、细辛、芍药，皆与藜芦相反。大戟、芫花、甘遂、海藻，皆与甘草相反。半夏、瓜蒌、贝母、白蔹、白芨，皆与乌头相反。石决明反云母；硫黄反芒硝；乌头反犀角；水银反砒霜；巴豆反牵牛；丁香反郁金；芒硝反三棱；肉桂反石脂；藜芦反酒；黄颡鱼反荆芥；葱、韭与蜜俱相反；醋与蛤肉相反；牛乳与酸物、生鱼相反；人参畏五灵脂；狼毒畏密陀僧；猬皮与桔梗、麦冬相恶。
    【按】人参畏五灵、恶皂荚、反藜芦。而东垣交泰丸，用人参、皂荚，是恶而不恶也。古方疗月闭，四物汤加人参、五灵脂，是畏而不畏也。又治痰在胸膈，人参、藜芦同用，而取其涌越，是激其怒性也。又甘草反大戟、芫花、甘遂、海藻，而胡洽治痰癖十枣汤，以芫花、大戟、甘遂煎枣汤入药，末加甘草。东垣治结核，甘草与海藻同用。丹溪治劳瘵，甘草与芫花同用。又黄芪畏防风，而玉屏风散，防风与黄芪同用。牛黄恶龙骨，而龙骨得牛黄反良。非洞奥达权不能知也。
    凡药根升而梢降。
    五味主用：苦泄、甘缓、酸收、咸软、淡渗泄、辛散，辛甘发散，为阳；酸苦涌泄，为阴。
    苦药平升，微寒平亦升，甘辛药平降，甘寒泻火，苦寒泻湿热，苦甘寒泻血热。
    味之薄者，阴中之阳，酸、苦、咸、平是也。味之厚者，阴中之阴，酸、苦、咸、寒是也。气之厚者，阳中之阳，辛、甘、温、热是也。气之薄者，阳中之阴，辛、甘、淡、平、凉寒是也。
    大毒治病，十去其六；常毒治病，十去其七；小毒治病，十去其八；无毒治病，十去其九。毋太过也。
```