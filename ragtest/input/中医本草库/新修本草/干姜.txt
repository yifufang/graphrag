```markdown
干姜  
    味辛，温、大热，无毒。主胸满咳逆上气，温中，止血，出汗，逐风湿痹，肠澼下痢。寒冷腹痛，中恶，霍乱，胀满，风邪诸毒，皮肤间结气，止唾血。生者尤良。疗风下气，止血，宣诸络脉，微汗。久服令眼暗。生姜，味辛，微温。主伤寒头痛鼻塞，咳逆上气，止呕吐。久服去臭气，通神明。生犍为川谷及荆州、扬州，九月采。  
    秦椒为之使，杀半夏、莨菪毒，恶黄芩、黄莲、天鼠粪。  
    干姜今惟出临海、章安，两三村解作之。蜀汉姜旧美，荆州有好姜，而并不能作干者。凡作干姜法，水淹三日毕，去皮置流水中六日，更去皮，然后日干，置瓮缸中，谓之酿也。
```