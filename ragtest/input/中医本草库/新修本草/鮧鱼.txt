```markdown
鮧鱼  
    味甘，无毒。主百病。  
    此是鳀也，今人皆呼慈音，即是鲇鱼，作臛食之云补；又有鳠鱼相似而大；又有鮠鱼亦相似，黄而美，益人，其合鹿肉及赤目赤须无鳃者，食之并杀人；又有人鱼，似鳀而有四足，声如小儿，食之疗瘕疾，其膏燃之不消耗，始皇骊山冢中用之，谓之人膏也。荆州、临沮、青溪至多此鱼。  
    〔谨案〕鮧鱼，一名鲇鱼，一名鳀鱼，主水浮肿，利小便也。
```