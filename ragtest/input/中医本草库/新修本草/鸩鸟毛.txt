# 鸩鸟毛

鸩鸟毛  
有大毒，入五脏烂杀人。其口，主杀蝮蛇毒。一名䲰日，生南海。  
此乃是两种：鸩鸟，状如孔雀，五色杂斑，高大，黑颈，赤喙，出交、广深山中；䲰日鸟，状如黑伧鸡，其共禁大朽树，今反，觅蛇吞之，作声似云同力，故江东人呼为同力鸟，并啖蛇。人误食其肉，亦即死。鸩毛羽，不可近人，而并疗蛇毒。带鸩喙，亦辟蛇。昔时皆用鸩毛为毒酒，故名鸩酒。顷来不复尔。又云有物赤色，状如龙，名海姜，生海中，亦大有毒，其于鸩羽也。  
〔谨案〕此鸟，商州以南、江岭间大有，人皆谙识。其肉，腥，有毒，亦不堪啖。云羽画酒杀人，此是浪证。案《玉篇》引郭璞云：鸩大如雕，长颈赤喙，食蛇。又《说文》、《广雅》、《淮南子》皆一名运日，䲰、运同也，问交、广人并云：䲰日，一名鸩，一名同力。䲰日鸟外，更无如孔雀鸟。陶云如孔雀者，交、广人诳也。  
以上草木类及虫鸟等物二十种，陶弘景不识，今医博识人亦不识者