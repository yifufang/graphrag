```markdown
稷米  
味甘，无毒。主益气，补不足。  
稷米亦不识，书多云黍稷，稷恐与黍相似。又有稌，亦不知是何米。《诗》云：黍、稷、稻、粱、禾、麻、菽、麦，此即八谷也，俗人莫能证辨，如此谷稼尚弗能明，而况芝英乎？案汜胜之《种植书》有黍，即如前说。无稷有稻，犹是粳米，粱是秫，禾即是粟。董仲舒云：禾是粟苗名耳，麻是胡麻，枲是大麻，菽是大豆。大豆有两种；小豆一名苓，有三四种。麦有大、小穬，穬即宿麦，亦谓种麦。如此，诸谷之限也。菰米一名雕胡，可作饼。又汉中有一种名枲粱，粒如粟而皮黑，亦可食；酿为酒，甚消玉。又有乌禾，生野中如稗，荒年代粮而杀虫，煮以沃地，蝼蚓皆死。稗亦可食。凡此之类，复有数种耳。  

〔谨案〕《吕氏春秋》云：饭之美者，有阳山之穄。高诱曰：关西谓之糜，冀州谓之䵖，《广雅》云：䵖，穄也。《礼记》云：祭宗庙，稷曰明粢。《穆天子传》云：赤乌之人。献穄麦百载。《说文》云：稷，五谷长，田正也，自商已来，周弃主之。此官名，非谷号也。又案先儒以为粟类，或言粟之上者。《尔雅》云：粢，稷也。《传》云：粢盛，解云黍稷为粢。汜胜之《种植，书》又不言稷。陶云八谷者，黍、稷、稻、粱、禾、麻、菽、麦，俗人尚不能辨，况芝英乎？既有稷禾，明非粟也。本草有稷，不载穄，稷即穄也。今楚人谓之稷，关中谓之糜，呼其米为黄米，与黍为籼秫，故其苗与黍同类。陶又引《诗》云：稷，恐与黍相似斯并得之矣。儒家但说其义，不知其实。寻郑玄注《礼》：王瓜云是菝葜，谓楂为梨之不藏者。周官疡人主祝药，云祝当为注，义如附着，此尺有所短耳。
```