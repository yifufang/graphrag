# 千岁蔂汁

味甘，平，无毒。主补五脏，益气，续筋骨，长肌肉，去诸痹。久服轻身不饥，耐老，通神明。一名蔂芜。生太山川谷。

作藤生，树如葡萄，叶如鬼桃，蔓延木上，汁白。今俗人方药都不复识用此，《仙经》数处须之，而远近道俗，咸不识此，非甚是异物，正是未研访寻识之尔。

〔谨案〕即蘡薁藤汁也，此藤有得千岁者，茎大如碗，冬惟叶凋，茎终不死。藤汁味甘，子味甘、酸，苗似葡萄，其茎主哕逆大善，伤寒后呕哕更良。