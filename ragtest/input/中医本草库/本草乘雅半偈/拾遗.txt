```markdown
拾遗
    裴裆
    煮汁，主治解箭毒并女劳复。陈藏器说：阴阳易病，烧灰服用。并取所交女人衣裳覆之。
    【核曰】裈裆，小衣也。一名裤，一名犊鼻，一名触衣，以裈复为之。剪取近男女二根隐处衣，旧者是。
    【参曰】裈，股衣也。裆，两股跨缝之中也。一名裤。裤，跨同。一名犊，鼻者，男之裆。一名触衣者，女之裆。非短犊鼻、长触衣也。顾犊鼻名穴，亦男可触衣，女可犊鼻矣。盖裆当息吹流液之的，此气之所聚，即情之所钟，意之所之，即心之所向，无情之于有情，互相感召耳。洗汁疗箭毒并女劳复，烧灰主阴阳易病。固火水之相射，成阴阳之合璧，匪此隐户之衣，不足以当飞簇之中，匪此近阴之器，不足以挽颓阳之宇。虽具报身能所痛痒之差别，总不离触尘与受爱憎之违顺。阅触衣、犊鼻之副名，遂可意料幻化敌应之游戏矣。
拾遗
    人胞
    气味甘咸，温，无毒。主治血气羸瘦，妇人劳损，面䵟皮黑，腹中诸病渐瘦者。治净，以五味和之，如䭔（食甲）法，与食之，勿令妇知。
    【核曰】古方不分男女，近世男用男胞，女用女胞，物各从其类也。又云：男病用女，女病用男。欲其以阳与阴、以阴与阳则解也。首胎者，正中甲拆，解孚之胞，胞蒂居中。次胎者，侧生旁拆，便偏倚不正。欲试男女，投水频搅，顷之水定，男覆女仰，仰以象地，覆以象天，亦阳抱阴者覆，阴抱阳者仰，诚阴阳自然之形体也。修事：须择首胎者佳，次则健壮妇人者亦可。先以米泔水摆净，贮竹器内，注长流水中，漂去恶血。以近世耽淫，胎尝有毒，恶血净，毒乃去也。再以乳香酒洗过，篾笼盛之，烘干研末。蒸捣尤良，第蒸时勿令气走。
    先人云：精气之括囊，身形之刍狗，同体之别，别录之首。
    【参曰】人胞，一名混天母。留爱为种，纳想成胎，便裹胞衣，范围神室，所谓天地之先，阴阳之祖，乾坤之橐籥，铅汞之括囊。胚胎将兆，我则乘而载之，胞系系脐，中有枚子，名曰河车。主吸呼胎息，辘轳任督，所谓龙虎两弦，嘘吹盈望，位育婴儿之一炁也。合而言之，实先天之郛廓，主培后天之形藏，非草木金石之比。盖本其所自出，以从其类也。藏器所陈诸证，皆属形藏化薄。吴球用治癫痫，为表气逆藏，藏气越表，阴阳舛错，形神不俱故尔。
```