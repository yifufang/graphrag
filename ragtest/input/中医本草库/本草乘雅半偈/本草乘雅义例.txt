```markdown
# 本草乘雅义例

## 图说核  
自炎帝尝药，形质始晰。惟德刑异齐，而厥状缘以区分。先贤著为图说，间亦差别。大率三统相承，风气代变，且声教渐远，而物性亦移，或古之所产，今无取焉。倘按旧图，靡施新效。余谨从先贤序述名类中，妄加辩核。间取数十种，躬莳斋圃，求其甲孕癸终之候，敢曰旁通。诚以术重安人，机殊相马，方则犹是，而投或罔功者，由辩之有未辩也。芟繁就简，多仍旧文。语有之，见色见心，设由是而循所以生成之序，以返而探所以生成之原。如良将用兵，务使兵识将意，将识兵情，斯靡投不善矣。作图说核。

## 本经参  
《本经》言简意尽，精义入神，其范围曲成之妙，非古之聪明睿智而神圣者，何以与此？先贤多得其精，引而不发。后世曲士，见外遗内，取粗舍精，或守其一隅而乖其全体，斯精义裂矣。余早岁获聆先人之绪论，扞格鲜解。久之，从一品一节中，稍见一班。因溯求《本经》所以立名之意，与后人随事异称之故，其德性、气味、功能之殊具，温凉、寒热、燥湿之异齐，刚柔、升降、开阖、发敛之互用，固君臣佐使之所由分也。然张弛纵横之妙，如善兵者因敌为变，以操其分合之神，故多亦胜，少亦胜，动亦胜，静亦胜。设未能直参古圣精义入神之奥，虽自谓了了，余知其不无茫茫矣。余颛愚谫陋，积岁茫茫，然偶有一得，辄妄忆之而妄言之。觊海内高明，庶有因鄙说而起予者。作《本经》参。

## 别录衍  
《别录》盖陶隐居就《本经》而稍广之，所谓衍也。始余因《本经》立名，而稍得所以敷陈治理之义。触类兴思，偶窥一斑，载阅《别录》，业已引而伸之矣，于此粗自信所见之或可与古为徒也。《别录》既衍《本经》，余复敢为《别录》衍？顾余于隐居，何能为役？虽然，推此志也，使人知《别录》与《本经》非二说，余则幸矣。作《别录》衍。

## 附方断  
在昔贤圣，莫不深晰《本经》精义入神之奥，是以因病立方，各有深意。顾人之病证虽同，而所以受病或异。倘按方以合病，合，其幸也，不合，且以病试方矣。故于诸方之次，谬为之断。俾察证者，更审证之所从来，庶弗至以人侥幸耳。然微茫变动之介，其轻重缓急，有似是而非，似非而是者。谬在千里，差则毫厘，尤不可不深思而熟讲也。故能精研《本经》之奥，则我可以立方，矧有古方之可循者乎？不则，余惧其操方以希合也。作附方断。

## 时崇祯岁次戊辰季冬八日钱唐后学卢之颐
```