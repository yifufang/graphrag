## 《乘雅》核

《乘雅》核参共十一卷，附《痎疟论疏》，称十二函，稿脱而右目盲矣。亟梓问世已久，乙未年《金錍》落成，又眩左目。因病得闲，忆仲景先生两论，其间方剂品药，失核参者四十余种。丁酉谷日，遘奇疾，稣绝绝稣，几数十次，绝惟茫茫，稣不知死。只以未了公案为系念，因嘱笔日纪成书，不匝月而毕，业病亦稍可，得以扶筇盘礴室中，检点《乘雅》，将《痎疟疏》另行，以此更参补梓十一帙。第出自梦魂中，语多不次，望具眼者严加勘驳，为幸大矣。噫，前参苏方木云，功能屠绝鬼气，稣醒人魂，或以此帙名“屠苏草”亦可。戊戌立夏日，废隐之颐，更名芦旅，字号易，别号晋公识。