# 龙骨

龙骨：味甘，性平，微寒，无毒。主治心腹鬼疰、精物老魅、咳逆、泄利脓血、女子漏下、瘕积块硬结、小儿热气、惊痫。疗心腹烦满、四肢痿枯、汗出、夜卧自惊、恚怒、伏气在心下不得喘息、肠痈内疽、阴蚀，止汗，缩小便、溺血，养精神，定魂魄，安五脏。白龙骨疗梦寐泄精、小便泄精。齿主小儿大人惊痫、癫疾、狂走、心下结气、不能喘息、诸痉，杀精物、小儿五惊十二痫、身热不可近、大人骨间寒热，又杀蛊毒。（得人参、牛黄良，畏石膏。）角主惊痫瘛疭、身热如火、腹中坚及热泄。久服轻身、通神明、延年。生晋地川谷及泰山岩水岸土穴中死龙处。采无时。（畏干漆、蜀椒、理石。）

论龙骨者，纷纷异辞，彼此辨诘。予则谓：均不足信。何者？醢龙龙毙，即古诚有是事，其骨亦决难入药。乃《图经》复证以《北梦琐言》，谓龙实有死者，若必待龙死乃得其骨，则千百年罕观之物矣。蜕骨之说，似属可信。然龙之骨岂诚如麋鹿之角、蛇之皮、蟹之螯耶？角可蜕，皮可蜕，螯可蜕，骨又焉可蜕？况凡骨必其中有空隙，今之龙骨无有也，是诚龙之骨耶？不知龙纯乎气之物，秋冬则随地皆蛰，是故滨海之区，龙蛰水底，无水之地，龙蛰土中，至春启蛰，则出土上腾，其所伏处，土遂黏埴似石，而形实龙，人得之谓为龙，其理平实，又何异焉？或者疑雨为阴，谓龙能行雨，必与阴为类。不知龙阳物也，其能喷火，固阳之性，而雨则阳之所化，是故龙嘘气成云，必于上而不于下，其安居屈伏，则不于上而于下，亦可见阳之用虽在升，阳之体则宜伏，彼龙骨固盛阳伏而息焉之窟宅也。其本体是土，土为万物生长收藏之所本，若为龙所曾蛰之土，则更为水火发敛起伏之所由。敛甚者能起而发之，发甚者能敛而伏之，此其用之神，有非他物可比拟者。其在于人，火离于土而不归，则惊痫癫狂；水离于土而不藏，则溲多泄利；阴不附土而阳逐之，则遗精溺血；阳不附土而阴随之，则汗出身热。心下伏气、瘕积块硬结，蛰而不能兴也；夜卧自惊、恚怒咳逆，兴而不能蛰也。种种患恙，一皆恃夫龙骨以疗之，则其取义于土之能发敛水火，又何疑焉？彼谵妄狂易、汗出、烦渴之不用龙骨，正以盛阳之结根于土也；下利圊谷、里寒外热之不用龙骨，正以阴水之汨夫土也。因是知龙骨之用，固为水火不依土设，然又必水违土而有火之相迫，火违土而有水之相尾者，乃为恰合也。