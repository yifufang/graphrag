# 石膏

味辛、甘。性微寒，大寒。无毒。主治中风、寒热，心下逆气，惊喘，口干舌焦，不能息，腹中坚痛。能除邪鬼、产乳、金疮。可治时气头痛、身热、三焦大热、皮肤热、肠胃中隔气。能解肌发汗，止消渴、烦逆、腹胀、暴气喘息、咽热。也可作浴汤。别名细石。细理白泽者为佳，黄者令人淋。生于齐山山谷及齐卢山、鲁蒙山。采无时。（鸡子为之使。恶莽草、马目毒公。）

石膏生于石中，大块作层，如压扁米糕。每层厚数寸，色白洁净，细文短密如束针，正如凝成白蜡，松软易碎，烧之即白烂如粉。（《纲目》。）

凡物重则应坚，泽则应韧，辛则多窜，寒则多腻。石膏体质最重，光明润泽，乃随击即解，纷纷星散而丝丝纵列，无一缕横陈。故其性主解横溢之热邪也。盖惟其寒，方足以化邪热之充斥；惟其辛，方足以通上下之道路；惟其泽，方以联津液之灌输；惟其重，方足以摄浮越之亢阳。譬之溽暑酷烈，万物喘息仅属不敢自保，惟清飙乍动，肃降乃行，而化随爽洁，于是欣欣然始有有生之乐焉。人病中风而至心下逆气，惊喘，口干舌焦，不能息者，何以异是？病寒热而至心下逆气，惊喘，口干舌焦，不能息者，又何以异是？《别录》之治暴气喘、咽热，即《本经》所谓心下逆气，惊喘也；止消渴、烦逆，即《本经》所谓口干舌焦，不能息也；身热、三焦大热、皮肤热、解肌发汗，又所以明热之散漫充斥也。惟《本经》之腹中坚痛，《别录》之肠胃中结气及腹胀，似热不仅散漫矣。夫热邪既盛，内外相连，久延不解，焉能不与气结？故暂时散漫，继遂胀满而坚痛。然曰腹中坚痛，曰结气腹胀，明其尚未与滓秽相结，犹可解以石膏也。若不待解肌发汗而汗自出，腹中满痛，小便自利，则其热已与滓秽抟聚，非承气不为功矣，石膏又乌能为？

心下有水气，肺胀、咳、上气而喘、脉浮，皆小青龙汤证也，多一烦躁，则为小青龙加石膏汤证。核之以大青龙汤之不汗出而烦躁，白虎汤之大烦渴不解，竹皮大丸之中虚烦乱，是石膏为烦设矣。但《伤寒》《金匮》用石膏者十一方，此才得其四，其不烦而用者何多也。夫阴气偏少，阳气暴胜，外有所挟，内有所亏，或聚于胃，或犯于心，乃为烦。烦之由来不一，本非石膏所主。化其暴胜之阳，解其在胃之聚，非治烦也。若夫水饮与热，其不相入正同冰炭，何亦能合为患耶？不知寒与热犹本异而末同，水与热更本同而末异，何也？夫寒在人身，被阳气激而化热，既化则一于热，不更为寒。水则本属太阳，原能盛热。是以寒既化热，热已而寒无存；水中挟热，热去而水尚在。其同用麻黄在寒化之热，止欲其通阳；在水挟之热，更欲其去水矣。虽然，水与饮固有分，且同为水，复有近表近里之分。曰风水，恶风，一身悉肿，脉浮不渴，续自汗出，无大热，越婢汤主之，此比于大青龙者也，故麻黄分数多。曰吐后渴欲得水而贪饮者，文蛤汤主之，兼主微风，脉紧头痛，此比于麻杏甘膏者也，故麻黄分数少。曰裹水，越婢加术汤主之，此则比于麻黄附子甘草汤矣，以其是水与热而非寒，故不用附子而用白术、石膏。是二证近表，一证近里，既彰彰然矣。若夫饮，则非如水之无畔岸可随处横溢也，则必著脏腑而后为患。曰咳而上气，此为肺胀，其人喘，目如脱状，脉浮大者，越婢加半夏汤主之，此著于上者也；曰膈间支饮，其人喘满，心下痞坚，面色黎黑，其脉沉紧，得之数十日，医吐下之，不愈者，木防己汤主之，此著于中者也。著于上者，比于表，故用麻黄；著于中者，比于里，故不用麻黄，石膏则皆不可阙者也。然服木防己汤，虚者即愈，实者复发，则去石膏，加茯苓、芒消。夫曰实乃去石膏，不去人参，似其助实反在石膏矣。然膈间支饮，则喘满色黑，固其宜也，其关节只在心下痞坚，脉沉紧二者，痞犹可以桂枝下之，坚则非芒消不为功矣。痞由于饮，犹可专以防己通之；饮而至坚，则非兼用茯苓不为功矣。其用人参、石膏，取义原与白虎加人参同。欲其泄热生津，为已病数十日，曾经吐下也，屡经剥削，继得和养，自然立能应手，然终以痞坚而脉沉紧，非剥削已极之征？第初投之能获效，必饮中之热得清而解。其再发也，纵有热亦杀于前，况经再与前方不愈，则病虽不去而热未必复留矣。故于前方去石膏，加茯苓、芒消，不去人参者，一则尚缘剥削之余，一则所以驭防己、芒如之暴也。