```markdown
丹沙
    味甘。微寒。无毒。主身体五脏百病，养精神，安魂魄，益气，明目，通血脉，止烦满消渴，益精神，悦泽人面，杀精魅邪恶鬼，除中恶腹痛、毒气、疥瘘、诸疮。久服通神明、不老、轻身神仙。能化为汞，作末名真朱，光色如云母，可析者良。生符陵山谷。采无时。（恶磁石，畏咸水。）
    丹沙生深山石崖间，穴地数十丈始见。其苗乃石也，谓之朱沙床。沙生石上，大者如鸡子，小者如石榴子，状若芙蓉头、箭镞。连床者，紫黯若铁色而光明莹彻，碎之崭岩，作墙壁。又似云母片，可析者为上。其非生于床上者多杂土石，即淘净亦不如也。（节《图经》。）
    凡药，所以致生气于病中，化病气为生气者也。凡用药，取其禀赋之偏，以救人阴阳之偏胜也。是故药物之性无有不偏者。徐洄溪曰：药之用，或取其气，或取其味，或取其色，或取其形，或取其质，或取其性情，或取其所生之时，或取其所成之地。愚谓：丹沙则取其质与气与色为用者也。质之刚是阳，内舍汞则阴；气之寒是阴，色纯赤则阳。故其义为阳抱阴，阴承阳，禀自先天，不假作为。人之有生已前，两精相抟即有神，神依于精乃有气，有气而后有生，有生而后知识具，以成其魂，鉴别昭以成其魄。故凡精神失所养，则魂魄遂不安，欲养之安之，则舍阴阳紧相抱持、密相承接之丹沙而谁取矣？然谓主身体五脏百病、养精神、安魂魄、益气、明目，何也？夫固以气寒，非温煦生生之具，故仅能于身体五脏百病中，养精神、安魂魄、益气、明目耳。若身体五脏百病，其不必养精神、安魂魄、益气、明目者，则不得用丹沙。即精神当养，魂魄当安，气当益，目当明，而无身体五脏百病者，用丹沙亦无益也。血脉不通者，水中之火不继续也。烦满消渴者，火中之水失滋泽也。中恶腹痛，阴阳不相保抱，邪得乘间以入，毒气、疥瘘、诸疮，阳不畜阴而反灼阴，惟得药之阳抱阴，阴涵阳者治之，斯阳不为阴贼，阴不为阳累，诸疾均可已矣。是丹沙主治之义也。
    丹沙之品甚尊，丹沙之用极博，乃仲景仅于寒气厥逆赤丸中用之，但得《别录》中恶腹痛一端耳。举凡身体五脏百病，养精神、安魂魄、益气、明目诸大用尽遗之，何也？是固古今医学分合所系，不可不知者也。考班氏《艺文志》，方技之别有四：一曰医经，二曰经方，三曰房中，四曰神仙。太古之医有岐伯、俞拊，中世有扁鹊、秦和，汉兴有仓公，咸能尽通其旨。迨汉中叶，学重师承，遂判而为四，自是各执一端，鲜能相通。即天纵仲景，于医几圣，其所深慨，亦止在不求经旨，斯须处方。是明明融洽医经、经方合为一贯，故于六淫之进退出入、阴阳之盛衰错互，皆辨析黍铢，于房中、神仙则咸阙焉。《本经》则太古相承，师师口授，该四而一焉者也。故仲景非特于精神魂魄等义，不备细研究以示人，即所谓轻身、益寿、不老、神仙者，岂复一言述及耶？仅于《五脏风寒积聚》篇曰：邪入（《金匮》本是“哭”字，据注家改正）使魂魄不安者，血气少也。血气少者，属于心。心气虚者，其人则畏。目合欲眠，梦远行而精神离散，魂魄妄行。是归结其旨于气血。但使气血充盈，精神魂魄自然安帖耳。仲景焉有不知精神魂魄之理哉？其轻身、益寿、不老、神仙等义，皆不敢强解，遵仲景之志也。
```