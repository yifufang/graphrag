```markdown
# 菊花

味苦、甘，性平，无毒。主治头风眩晕、肿痛、目欲脱、泪出、皮肤死肌、恶风、湿痹。可疗腰痛，去来陶陶，除胸中烦热，安肠胃，利五脉，调四肢。久服可利血气、轻身、耐老、延年。别名有节花、日精、女节、女华、女茎、更生、周盈、傅延年、阴成。生于雍州川泽及田野。正月采根，三月采叶，五月采茎，九月采花，十一月采实。皆阴干。（水、枸杞根、桑根白皮为之使。）

菊宿根生苗，春初即芽，茎有棱，嫩时柔，老则硬，高有至丈余者。叶绿，形如木槿，尖长而香。性喜阴恶水，种须高地，初秋烈日尤其所畏，九月开花，其色不一，其味亦不一。入药取色黄白味甘者，花开最久，叶枯不落，花萎不零。（《纲目》参《埤雅》。）

菊古作鞠（《大戴记·夏小正》：“荣鞠。”《小戴记·月令》：“鞠有黄华。”《释文》：“鞠本又作菊。”）鞠，穷也（《书·盘庚中》“尔惟自鞠自苦”传，又《诗·南山》“曷又鞠止”传。）菊曷为其义为穷，将无以花事之尽耶？则不可为木芙蓉、款冬等花言矣。得无以其不结实耶？则不可为宿根繁生言矣。然则穷果安在，盖穷于上者必反下。“剥”固九月之卦，菊正以九月花，过是即为“复”矣。而婆娑剥尽之，在上者纵枯且萎，仍无所谓零与落焉，则谓能使穷于上之风，若火自熄，而反其胁从之津液于根柢，讵不可欤？此《本经》主风头眩，肿痛，目欲脱，泪出之义也。菊虽宿根重生，然至三月已后，新根既成，旧根遂烂，则谓其因新根坚固枯萎自脱不可欤？此《本经》主皮肤死肌之踪也。菊之苗，烈日曝之则萎，潦水渍之则萎，最喜风为之疏荡，湿为之滋养，则谓能使风与湿之相侵者反成相养不可欤？此《本经》主恶风、湿痹之义也。菊之气无间茎、叶、根、花，菊之津尤能上通下达，此久服之所以能利血气，而仲景于侯氏黑散以之为君，治大风，四肢烦重，心中恶寒不足，则风之穷于外而不归，与穷于上而不归者，其旨固不殊也。即一端而扩充之，其用不可量矣。
```