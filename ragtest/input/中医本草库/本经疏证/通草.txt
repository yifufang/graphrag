# 通草

味辛、甘，性平，无毒。主能驱除恶虫，消除脾骨寒热，通利九窍、血脉、关节，使人记忆不忘，治疗脾疸、嗜睡、心烦、呃逆、耳聋、痈肿、诸结不消及金疮、恶疮、瘰疬、踒折、鼻塞、息肉、堕胎，驱除三虫。又名附枝，又名丁翁。生于石城山谷及山阳地区，正月采收枝条，阴干。

木通藤蔓生长，茎干粗大者可达直径三寸，茎有细孔，两头皆通，含一头吹气则从另一头出，每节生二三枝，枝头生五叶，颇似石韦，又似芍药，二叶相对。夏秋开紫花，亦有白花者。果实如小木瓜，长三四寸，核黑瓤白，食之甘美。其茎亦有紫白二色，紫者皮厚味辛，白者皮薄味淡，实为一物。（参《唐本》《图经》《纲目》。）

张隐庵曰：防己、木通皆属空通蔓草。防己取用在下之根，则其性自下而上，从内而外；木通取用在上之茎，则其性自上而下，自外而内。此根升稍降，一定不易之理。后人用之利小便，须知小便之利，亦必上而后下、外而后内也。

刘潜江云：木通之用，世类知其通水道。《本经》所载主治，一若悉主于血，无与乎水者。殊不知《决气》篇曰：中焦受气是为血。则水乃血之母，血乃水之精，源同派别者也，且《本经》所载木通主治，核之《素问》《灵枢》，如所谓九窍为水注之气者，脉为血之府者，营为水谷之精气，和调于五脏，洒陈于六腑，乃能入于脉者，经脉所以行血气、营阴阳、濡筋骨、利关节者，并未尝水、血分言。然则踞其源，治水即能治血，治血即能治水矣。矧又言津液已行，营卫大通，糟粕以次传下，一若水谷入胃已后，苟津液未行，营卫未通，其糟粕不能下者。盖胃中水谷之精气，上注于肺，肺泌其清中之清者，归于心以生血脉、营一身，泌其清中之浊者仍归于胃，以输降于小肠、膀胱。试取《本经》首言除脾胃寒热，次及通利九窍、血脉、关节，则知木通于肺胃之交，真能为之承接疏瀹，使其气化通、血化利者，即其茎小孔中通、两头贯彻，不有合于主脉之心、化血之包络乎？不又有合于自胃而小肠、自小肠而膀胱绝无阻隔乎？诚使气化通、血化利，清者升、浊者降，则在上之窍，自无碍神明之游行；在下之窍，自能济糟粕之输泻，则所谓通利九窍、血脉、关节者，与通利水道，又岂有别耶？是《本经》举其全，后世只得其一节耳。抑后人多谓木通泻小肠者何居？夫心主血脉而合小肠，小肠者，心脏传化之腑也，故先哲有云：小肠通利，则胸膈血散；膻中血聚，则小肠壅滞。是则血脉通利，即其通利小肠之本；小肠通利，正其通利血脉之功也。以是细参之，但在下则阳生阴中，在上则阴生阳中，其机无二，上而火中之水在小肠者既和而能化，则在下水中之火属膀胱者亦应之而能化，其机亦无二也。但不可谓其专司小肠，无与于膀胱，又不可谓其既入小肠，又入膀胱也，特病因于膀胱者，不得专主此耳。

然则仲景当归四逆汤之用木通也，为利水道设乎？为通血脉设乎？盖古人之用药也，宜于此不宜于彼者勿用，与他物不相和洽者勿用，功不两就者勿用。夫惟手足厥寒，脉细欲绝，岂无阴邪水饮阻隔阳气而然？且非水与寒勾，不用细辛，即桂枝亦导饮下气之物，其与茯苓、泽泻同用者，不仅一处也，特化气化血，各有攸分。手足厥寒，脉细欲绝，气息之微极矣，斯时苟助阳壮气用附子、干姜等剂，原不妨厕茯苓、泽泻于其间，使生者生，化者化，乃推其源不由气之不煦，而由血之不濡，则当归四逆汤者，既不能助阳壮气，反用茯苓、泽泻以化其气为水而通利焉，可不谓重虚其虚乎？是茯苓、泽泻于此，虽宜于通利，不宜于气息之微，与细辛、桂枝洽，不与当归、芍药洽，昭昭然矣。然则通脉之物，不有人参、麦门冬乎？夫惟血脉之行固以气，亦有血不泽而气不行者，故古人于经脉流通，每比之风与水，用干姜、附子以振阳，犹之热盛而风生也；用当归、芍药、桂枝以生脉，犹之决渠以通道也。人参之通脉，为鼓其橐籥无论已。麦门冬之通脉，虽亦比于滑泽水道，然究协于土之焦枯而不通，终未洽乎源之不浚而不达。故浚血之源，非理心之用不可，欲通心之用于十二经十五络，非直探中焦受气取汁变化而赤之本不可，欲探其本，舍木通其谁哉？且人参、麦门冬能使其流，不能分其派也；能使其来，不能竟其委也，则所谓功克两就者，其又舍木通而奚属耶？