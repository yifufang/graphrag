```markdown
# 商陆

味辛、酸，性平，有毒。主治水胀、疝瘕、痹症，可熨敷以消痈肿，杀鬼魅精怪，疗胸中邪气，水肿，痿痹，腹满，直通五脏，散水气。形似人形者有神。又名●根，又名夜呼。生于咸阳川谷。

商陆春生苗，高三四尺，叶青如牛舌而长，茎青赤，至柔脆，夏秋开花成朵，根如萝卜而长。赤花者赤根，白花者白根，赤根不可用。八月采。（参《蜀本》《图经》。）

刘潜江说：商陆春生苗，夏秋开花，八九月采其根。《本经》用以主水肿、疝瘕、痹症，熨除痈肿，岂非取其导阳入阴，归于阴中气分，以散结消肿耶？即《别录》所谓疗胸中邪气，水肿，痿痹，腹满，直疏五脏，散水气，夫亦自胸而腹，遂并见其由心、肺而及肝、肾，方得谓之直疏。夫水，阴也；肾，纳五脏之阴者也，直疏五脏气以归肾，令水气散，以肾能聚水生病，则使水或留或行，宜消宜散，不为病者亦惟肾耳。虽然，检古方书有治石水之槟榔散，及治阳水之疏凿饮子，均用商陆，岂不嫌其漫无别择乎？不知两者之用商陆，所谓急则治标之义，皆取其导阳气以化阴邪，疏阴邪以导阳气耳。盖阳水之本由于阴虚，阳不能化，而标病之甚者，乃阴邪也；阴水之本由于阳虚，阴不能化，而标病之甚者，亦阴邪也。同是阴邪为之标，舍气实能食之时，不因其小大不利，以取其水而救其标，乃漫云治本，逡巡畏缩，缓不及事，直待正气尽化为水，驯至不治，则所谓羊已亡而计补牢，果何益之有欤？即其敷贴石痈（坚硬不作脓者，张文仲方商陆根捣擦，燥则易，取软为度，亦治湿漏诸疖）、腹中暴癥（有物如石，痛刺啼呼，不治百日死，《千金方》多取商陆根捣汁或蒸之，以布借腹上安药，勿覆，久即易，昼夜勿息）、痃癖如石（在胁下坚硬，《圣惠方》取生商陆根汁一升，杏仁一两，浸去皮，捣如泥，以商陆汁绞杏泥，火煎如饧，每服枣许，空腹热酒服，以利下恶物为度），胥能散之，就其能散成形之物于阴分，则其疏五脏之气而散阴结者，固可不言喻矣。即《本经》所谓治疝瘕痹，及熨除痈肿者，不又可于此见之耶？

异哉！李濒湖谓商陆沉降而阴，其性下行，专于治水，与大戟、甘遂异性同功也。夫所贵于治《本经》者，为能审名辨物，知其各有所宜耳。若商陆之功不过与大戟、甘遂埒，则用大戟、甘遂已耳，又何取于商陆哉？夫大戟、甘遂味苦，商陆味辛，苦者取其降，辛者取其通，降者能行逆折横流之水，通者能行壅淤停畜之水，取义既殊，功用遂别，岂得以此况彼也？仲景书中十枣汤用大戟、甘遂，大陷胸汤、甘遂半夏汤、大黄甘遂汤均用甘遂不用大戟，则甘遂之与大戟固自有异矣。独于大病瘥后，腰已下有水气者，牡蛎泽泻散中偏取商陆，谓非商陆有异于大戟、甘遂乎？商陆不用赤花赤根，独有取于白花白根者，盖以其色之白恰配其味之辛，以为攻坚破顽之用。下病者上取，上病者下取，牡蛎泽泻散治腰以下水气不行，必先使商陆、葶苈从肺及肾开其来源之壅，而后牡蛎、海藻之软坚，蜀漆、泽泻之开泄方能得力，用栝楼根者，恐行水之气过驶，有伤上焦之阴，仍使之从脾吸阴还归于上，与常山之蛇，击其首则尾应，击其尾则首应者不殊也。是故商陆之功，在决壅导塞，不在行水疏利，明乎此，则不与他行水之物同称混指矣。
```