# 栀子

栀子味苦，性寒，大寒，无毒。主治五脏内邪气、胃中热气，面部发红、酒疱鼻、白癞、赤癞、疮疡，治疗目赤热痛、胸心大小肠大热、心中烦闷。别名木丹、越桃。生于南阳川谷，九月采收果实，晒干。

栀子木高七八尺，叶似兔耳，厚而深绿，春荣秋枯，入夏开小白花，大如酒杯，六瓣，中有黄蕊，香气芬芳，结实如诃子，生青熟黄，中仁深红可染布帛，一说染栀子，花六瓣，虽香不浓郁。山栀子花八瓣，一株可香满园，入药用山栀子，皮薄圆小，刻房七棱至九棱者佳，其树喜湿而畏寒，故园中宜穿井频灌溉，冬月于北面厚夹篱以蔽风寒。（参《图经》《山谷诗话》）

卢芷园曰：栀子有色，故主色变，凡苦寒之物能下、能坚，惟栀子反使坚结者解而上出，火空则发之义也，故并作涌泄之剂，如五内邪，胃中热气，结而未实者，易于分解，已成燥坚者，非所宜矣。

五内邪气之后，继以胃中热气，则所谓邪者，未必尽热矣；胃中热气已前，冠以五内邪气，则所谓热者，未必有邪矣。栀子苦寒涌泄，其可治非热之邪、无邪之热耶？不知五内邪气而能为面赤、酒疱鼻、白癞、赤癞、疮疡，又乌得云无热？胃中热气乃竟致面赤、酒疱鼻、白癞、赤癞、疮疡，又决非劳伤虚热。仲景云：凡用栀子汤，病人旧微溏者，不可与服。则可见五内寒邪、胃中虚热乃非栀子可胜耳。据此则五内邪气、胃中热气，皆为面赤、酒疱鼻、白癞、赤癞、疮疡，述病由，而卢氏主色变之说遂不可易矣。夫卢氏之言诚无以易，第有当分析者，不可不知也。栀子味苦气寒，禀性严肃，乃偏开花结实于阳气极盛时，固有以知其体阴而效用于阳矣。其花白、蕊黄、仁赤，五色之中惟具其三，故所主面赤、酒疱鼻、白癞、赤癞，亦惟此三色，其他若青黑痣斑之类，概不能治，是亦与茜草、红花、苏方木色赤而治血者无异矣。然世俗捣栀子敷伤，经夕之后，敷处仅变青黑，不为黄白与赤，又曷故哉？夫栀子非能治伤，特伤之浅，未及筋骨仅在肌肉者，则或气阻生火，将变为紫、将变为赤，乃至阂血成脓，故急以解烦愠之物敷之，俾火不生而气行，竟无变赤、变紫之咎，则青黑者即胜夫赤、紫之色也。

栀子为治烦要剂，仲景治烦不必以栀子，各有故焉。盖烦非一类，所当审察辨明，而后栀子之用可无误也。夫病在表有烦热，在里有烦躁，与栀子所治之烦天渊，固无庸辨。若夫小建中所治之烦悸，小柴胡所治之烦呕，瓜蒂散所治之烦满、饥不能食，黄连阿胶所治之烦不得卧，猪肤汤所治之下利、咽痛、胸满、心烦，乌梅丸所治之得食而呕又烦，桂枝所治之解后复烦，白虎所治之烦渴，亦与栀子所治之烦有别，而无庸辨。曰发汗、吐、下后，虚烦不得眠，若剧者，必反覆颠倒，心中懊憹，此方是栀子所治之烦，夫发汗、吐、下后，是阳邪内入也，阳邪内入，不因汗、吐、下后，则为里实，故曰阳明病，不吐不下，心烦者，可与调胃承气汤，若夫汗、吐、下后，有干呕烦者，有脉浮数、烦渴者，有胸满烦惊者，又非栀子所宜，则栀子所治之烦，必系误治已后，胸中烦满而不硬，不下利者，方为合剂也。

然则大柴胡汤证，为下后有烦、有呕，与栀子生姜豉汤证，究有何异？盖此中分别，相去径庭，亦何难辨？夫若呕之与呕不止，心下急之与虚满，郁郁微烦之与反覆颠倒、心中懊憹，已不啻天渊，况柴胡证仍在耶？且论病必先理其本末，柴胡证仍在句中，含无限兼证，呕不止所以别于喜呕，心下急所以别于胸胁满，郁郁微烦所以别于心烦、喜呕耳，岂得与烦满懊憹而或呕之栀子生姜豉汤比？若此可相比，则下后、汗后之昼日烦躁不得眠者，亦可相比乎？不揣本而齐末，此之谓矣。