```markdown
# 粳米

味甘、苦，性平，无毒。主益气，止烦，止泄。

许叔重曰：禾为嘉谷，二月生，八月熟，得时之中。又谓禾，木也。木王而生，金王而死。则禾之实正与麦相反，何以能养人若出于一也？夫惟人原具中和之气，养之之物岂得一途？且粳与麦性不同，亦不但生熟之时。如麦喜干恶湿，粳则谷雨浸种，即在水中。迨三伏酷暑，天气愈热，则禾愈茂，引水愈多，甚至每株每日消水数升。一交立秋，必放去其水，曝令土燥作坼。至处暑节，复淋以水，使之浸润，始渐渐从秀而实。是其备得木土之生成、水火之烹炼，以就于金而成化育。较之于麦，盖有偏全之不侔。麦则外寒内温，粳则表里如一，更有纯驳之殊。故其功效益气，止烦，止泄，与麦略同，而麦之养肝气，止烦渴，消谷，止利，未免各有所止矣。盖五脏六腑皆有气，肺、心、肝皆能为烦，脾、肾皆能为泄。益则诸气皆益，止则诸烦诸泄皆止。惟其不言何脏之气，及何处所发之烦之泄，愈以见其用之普也。抑药物之性，有宜协于寒者，有宜协于温者，有宜协于补者，有宜协于泄者。惟粳则仲景用于寒剂中，如竹叶石膏汤、白虎汤、白虎加人参汤；用于温剂中，如桃花汤、附子粳米汤；用于补剂中，如麦门冬汤，独于泄剂中不用。为与甘草殊科，惟其与甘草殊科，是以不同甘草之滞中，不同甘草之壅气，得为日用寻常不可缺，取材尤富矣。

或问：仲景用粳米者六方，煮法凡分三等。于白虎汤、白虎加人参汤、麦门冬汤、附子粳米汤，则米药俱下，米熟汤成；于桃花汤，则先取煮米汁，后入他药；于竹叶石膏汤，则先煮药物，后方入米。其中亦具意义乎？曰：据《别录》称粳米益气，止烦，止泄。竹叶石膏汤证曰虚羸少气，是取其益气；桃花汤证曰下利，便脓血，是取其止泄；白虎汤证、白虎加人参汤证皆有烦渴，麦门冬汤之火逆上气，咽喉不利，附子粳米证之胸胁逆满，呕吐，不可谓无烦。是三等煮法，适合《别录》三件功能矣。然其所以先煎、后入，而取其止泄、益气，则又必有故。盖后入则所煮之时少，煮时少则得味寡而得气全；先煎则煮时多，煮时多则气散而味全。《阴阳应象大论》曰：阳气出上窍，阴味出下窍。夫虚羸少气固上窍病，下利则下窍病也。《至真要大论》曰：补上治上，制以缓；补下治下，制以急。急则气味厚，缓则气味薄，以适其所至。是故桃花汤用粳米一升，竹叶石膏汤止用半升，非此之谓乎？若夫烦虽中央之病，然终近于上，故麦门冬汤用粳米三合，白虎汤、白虎加人参汤六合，附子粳米汤半升，未有如桃花汤数者。至其与药同入，不分前后，则又欲其同寅协恭，各擅其事，无相夺伦，斯诚理纷治剧之规模矣。
```