```markdown
马通  
    性微温。主妇人崩中，止渴及吐下血、鼻衄、金创血。  
    《史记》：大宛多善马，马汗血，其先天马子也。是知马之气最盛者，能使血随汗出，即劣亦能不使血停于中，散之以行脉络矣。然独用其通，何也？盖马通之治，治血之因寒而停，遇隙以溢者，何以知之？则以《别录》谓其微温，仲景用于柏叶汤知之。夫血缘火迫而溢，必不用性温者为治，且不使与干姜、艾叶为伍矣。马一身之物，非性寒即有毒，均非能钟生气于人身者，惟通则性温而为养马一身之余，纵使一切性寒有毒之骨肉脏腑，皆赖此以生长，则人之身其因寒、因伤而血停，因血停而吐衄、崩漏者，均能行以散之，不容其再停矣。然谓其止渴，何也？夫惟止渴一语，独隶于妇人崩中之下，亦可知其崩中，则一身津液随血而流，遂不足以上滋，固无与于吐衄、金创、小小下血者矣。
```