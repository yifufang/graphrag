# 巴豆

味辛，性温，生用性温，熟用性寒，有大毒。主治伤寒、温疟、寒热，能破癥瘕、结聚、坚积、留饮、痰癖、大腹水胀，荡涤五脏六腑，开通闭塞，利水谷道，去除恶肉，驱除鬼毒、蛊疰、邪物，杀虫鱼，治疗女子月闭、烂胎、金疮、脓血，不利丈夫阴，解斑蝥毒，可炼制服用，益血脉，令人面色红润，能变化与鬼神相通。又名巴椒，生于巴郡川谷，八月采收，阴干后使用。（芫花为使，恶蘘草，畏大黄、黄连、藜芦。）

巴豆木高一二丈，叶如樱桃而厚大，初生青色，久后渐黄赤，季冬渐凋，仲春渐发，仲夏旧叶落尽，新叶齐生，随即开花成穗，其色微黄，五六月结实作房，七八月成熟，渐渐自落，一房二瓣，一瓣一子或三子，子仍有壳，以壳上有纵纹，隐起如线，一道至两三道者，为金线巴豆，最为上等。（《图经》。）

巴豆与大黄均为峻逐委积之剂，徐之才则谓巴豆畏大黄，何也？《本经》称述两物之功能，在大黄曰荡涤肠胃，推陈致而新；在巴豆曰荡练五脏六腑，开通闭塞，已明明一则许以如水濯物，一则许以如火焰物矣（《释名·释帛》：练，烂也，煮使委烂也）。火既见水，焉得而不畏，然则三物备急丸并用之，何也？是缘沉寒锢热，胶固脏腑空隙处，犹物之垢污牢著，非徒濯徒焰所能洁，必水火合而烹焉，舍是更无他法可使净耳。虽然，《本经》称之，仲景用之，其义极精极审，不得草草读过也，何者？夫曰练，则非坚韧不克任矣；曰涤，则非浮泛不能去矣。曰五脏六腑，见其所入之遍有一处不任其练者，即不可施；曰肠胃，见其止能至此，而不及乎他。曰推陈致新，则滓秽去而清光来，去其陈正以保其新也；曰开通闭塞，则仅能凿孔使通，其因通而出者，不能别择可否也，故在《伤寒论》斤斤分别于但下与丸下之别耳。所以然者，大黄贯火用于土中，仅关取义已灵迅如是，况巴豆气热味辛，诚如烈火，性峻十倍于大黄，且隐起金线纵绕其壳，则不特直行下泄，横行之势有更猛者（张隐庵曰：凡服巴豆，即从胸胁大热，达于四肢，出于皮毛，然后复从肠胃而出），惟其横行，故首主伤寒、温疟、寒热；惟其直行，故继破癥瘕、结聚、坚积、留饮、痰癖、大腹水胀，无一非沉锢深邃难拔之患。盖即其代叶之由，可以深思而得之者，夫至季冬始渐凋，然犹不落也，及仲春新叶发，故叶才去，然犹不尽落也，是其阳刚之至，不畏寒冱，已可概见。至四月全脱，开花结实，即于是时，其为乘阳气而暴烈迅发，有莫御之势，无疑也。迨至八月始熟，则其性向金水，又断断乎可识矣。是故仲景用之，谛审极详，在伤寒治寒实结胸，则佐以气力单薄之贝母、桔梗，导其机而缓其势，又必以热粥、冷粥剂量其间，使之当行则行、当止则止。在卒暴中恶，则既同大黄以为牵制，复用干姜守住其脾，不使倾笥倒箧，尽出无余。《外台》因之，如九痛丸之并以干姜、附子、人参，走马汤之合以杏仁，亦一寒一热，一补一轻，正得仲景家法，故均得附入《金匮要略》中，编书采方者，亦可谓详慎之至矣。