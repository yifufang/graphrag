# 蜀漆

蜀漆味苦，性平，微温，有毒。主治疟疾、咳嗽气逆、寒热往来、腹中癥块、痞结、积聚、邪气、蛊毒、鬼疰，能疗胸中邪气结聚，使之吐出。生于江林山川谷及蜀汉中，为常山苗。五月采叶，阴干。（栝楼为使，恶贯众。）

常山产于汴西、淮浙、湖南州郡，茎圆有节，高不过三四尺，叶似茗而狭长，两两相对，二月生白花，青萼，五月结实青圆，三子为房。海州产者，叶似楸叶，八月有花，红白色，子碧色，似山楝子而小。蜀漆，是其茎也。八月、九月采之，草曝燥、色青白者可用，若阴干则黑烂郁坏。（参《唐本》《图经》。）

凡药物非鳞介飞走，未有云气腥者，惟仲景用蜀漆必注曰洗去腥，则可见其气之恶劣异于他草木矣，而以二月生，九、月收其花，又色白萼青，故其功能为自肺及肝，凡恶劣之气结为病者，皆能从而入之，所谓同声相应、同气相求也。人身恶劣之气钟为病者，在肺无如痰涎，在肠胃之间无如募原之邪，在肝胆之间无如积聚。故痰涎之发为咳逆、寒热，募原之发为疟，积聚之凝为腹中癥坚与痞，蜀漆并能治之。在上、在中者以吐而除，在下者以利而解，亦各从其类也。杨仁斋云：常山治疟，人皆薄之，疟家多畜痰涎黄水，或停潴心下，或结澼胁间，乃生寒热，法当吐痰逐水，岂容不用？水在上焦则能吐之，水在胁下则能破其澼而下其水，但须有所佐助，必克收功，其有纯热发疟或蕴热内实之证，投以是物，大便点滴而下，似泄不泄者，须得大黄为佐，泄利之而愈矣。则知是物之用，正欲其吐且下，今人每每欲以他物制之使不吐，未免违其所长，然虽不吐，终能直抵病所，激之使动，则亦未可厚非也。

疟病之本，由夏伤于暑热，气盛藏于皮肤之内、肠胃之外、营气所舍之处，遂令人汗空疏，腠理开，因得秋气，汗出遇风，及或以浴，水气舍于皮肤之间，与卫气并居，卫气行至蓄邪之所，则两邪相薄。先则阳邪从阴为寒，继则阴邪并阳为热。先寒后热，此为寒疟。其有先中之邪舍之深者，内薄于五脏，横连于募原，则其道远，其出迟，不能日与卫气相从，故有间日作者，有间两日作者。甚有病因与是反者，则先热后寒，为温疟。有阳邪独发，不返于阴，则但热不寒，为瘅疟。大率邪之深者痰涎必多，痰涎愈多则寒益盛，故《金匮》用蜀漆散治多寒之牡疟，更加蜀漆则治温疟，附外台牡蛎汤方亦治牡疟，即三法以观蜀漆之用及用蜀漆之法，均可窥矣。盖痰涎深伏幽隐，非蜀漆和浆水涌吐之法无以发越，更须龙骨、云母，使不当去之火有所归，斯阳从龙起，阴随涌泄，庶胸次得以廓然，其痰涎益深，则寒气亦益深，甚且寒反居后，则蜀漆更加半分。至牡蛎汤中牡蛎，即蜀漆散中龙骨之义，蜀漆得云母专去阳邪依阴，故以龙骨为佐；牡蛎汤中麻黄，即蜀漆散中云母之义，蜀漆得麻黄，专开阴邪之固闭，故以牡蛎为辅。升降得宜，收放由我，此用蜀漆之权宜，亦用诸毒药之通义也。

伤寒，脉浮，医以火迫劫之，亡阳，必惊狂，起卧不安者，桂枝去芍药加蜀漆牡蛎龙骨救逆汤主之。其加蜀漆也，成聊摄谓是山泽通气，取以泄阳热之气；方中行谓是散火邪之错逆；张隐庵谓是从阴达阳以清火热；魏念庭谓去芍药加此为奏迅疾之效；黄元御谓是吐瘀腐而疗狂；尤在泾谓是去胸中邪结气；徐五成谓是辛散火邪；喻嘉言、程郊倩并不解及于此。愚按：泄热正须芍药，辛散岂无生姜，通阳岂无桂枝，惟吐腐去结庶为近理。然同一火逆也，前此曰火逆下之，因烧针烦躁者，桂枝甘草龙骨牡蛎汤主之。夫吐之与下，必吐伤甚而下差缓，与其吐之而仍治以桂枝甘草龙骨牡蛎，何如下后亦不过用此之愈乎？曰脉浮热甚，反灸之，此为实，实以虚治，因火而动，必咽燥唾血，可见脉浮被火，应至吐血，今更吐之，是速其血耳。矧《千金》《外台》两书非痰、非疟不用是物，则是方之有舛讹无疑，故愚不敢强为附会云。