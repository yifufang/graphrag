```markdown
洪序
医道见于典籍者，《灵枢》《素问》《难经》之上，《神农本经》为最古。诸经所论在审病，《本经》所,所论在主治，道实相为表里。惜其传授姓氏不可考，人遂以为汉人所假托。然秦人焚书，医药之书不毁，其为上古所遗无疑。后之继是书而作者，陶隐居《别录》为最善。乃宋金元以来著本草书者十数家，其言愈多，其道愈歧，其说愈新，其旨愈晦，则皆求胜于《本经》，求加于《别录》，而失之尨杂芜秽者也。世医相沿承用，不知其非。即号称名医者，又止讲临证习方书，而于《本经》与《别录》，则以寻常本草书视之，不能参互考订，疏其文而证其解。故古人用药之意与药之所以愈病，其说隐晦淹塞，以至于今。不知一病有一病之方，一方有一方之药，一药有一药之效。不能审药，何以定方；不能定方，何以治病。此闰庵邹君所以有《本经疏证》之作也。闰庵籍隶武进，为邹道乡先生后裔，敦行谊，通儒术，而隐于医，性耽著述，所撰杂文甚多。其为是书也，以《本经》为主，以《别录》为辅，而取《伤寒论》《金匮要略》《千金方》《外台秘要》与《唐本》《图经》，兼取六经、五雅、诸史、《说文》，旁及道经、佛书、《群芳谱》、名人著作。凡有关于论药者，为之疏解辨证，或论病之所宜药，或论药之所宜病，与夫当用、不当用之故，务求其精，毋失于粗，务求其真，毋惑于似，反覆较勘，一扫本草诸家尨杂芜秽之言，而归于至当，使药品之美毕彰，而《本经》之旨益著。由是而审证用药，审药定方，安有不起之病哉？至于唐以后之书，或引焉，或缺焉，或仍焉，或驳焉，或取之而不尽取焉，要以明《本经》之主治者为准尔。汤子卿鹾尹与君莫逆交，素工岐黄术，笃嗜此书，欲谋刊布，而以问余。余受其书而读之，例则笺疏之例，体则辨论之体，思则幽邈之思，识则卓越之识，绝非近世医书可比，爰乃商诸同志，捐赀集腋以成其事。余素不知医，余以信汤君者信邹君，则其书之必传于后可知也，其他所撰述之文，必传于后亦可知也。则邹君之借以不朽者，其在于此欤？抑不仅在于此欤？
古歙洪上庠叙
```