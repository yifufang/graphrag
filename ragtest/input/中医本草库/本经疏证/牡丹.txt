```markdown
# 牡丹

牡丹味辛、苦，性寒，微寒，无毒。主治寒热、中风、瘛疭、痉、惊痫邪气，能消除癥坚瘀血滞留肠胃，安神定志，疗痈疮，治疗时气、头痛、客热、五劳、劳气、头腰痛、风噤、癫疾。别名鹿韭、鼠姑。生长于巴郡山谷及汉中地区，二月、八月采挖其根，阴干（忌与菟丝子同用）。

牡丹于二月宿梗上生芽发叶，三月开花，五月结子，黑色，如鸡头子大小，根黄白色，可长五六寸，直径如笔管。（《图经》）

心为牡脏，牡丹色丹属心，气厚味薄，为阳中之阴。心体阴用阳，主血脉。今有物入其体，调其用，而宣通其所主，则不谓其入心而何哉？味辛则能通，气寒则能降，故不为补剂而为通剂。凡血之所至，气必至焉。血不宣则气亦壅，气壅则不能卫外而为固，于是阳与阴相争，气与血相薄，而为寒热。血宣气行，外入者不解自去，此牡丹之首功，在鳖甲煎丸所由取重也。大抵牡丹入心，通血脉中壅滞，与桂枝颇同，特桂枝气温，故所通者血脉中寒滞；牡丹气寒，故所通者血脉中热结。桂枝究系枝条，其性轻扬，故凡沉寒痼冷，未必能通；牡丹则本属根皮，为此物生气所踞，故积热停瘀，虽至成脓有象，皆能削除净尽，此则非特性寒、性热之殊矣。牡丹有枝、有叶、有花、有实，皆所不用，独用其根者，则以凡物有实，则生气系于实，根株遂朽，此虽成实，生条布叶之具仍在于根，是其气全在根，非茎条花叶所能该耳。是其微义，不可不触类旁通者也。

尝读《素问·大奇论》而疑之，谓心脉满大，痫瘛筋挛；肝脉小急，痫瘛疭挛，肝、心同为血脏，满大小急之殊，不啻霄壤，何以发病正相同也？解之者曰：心属火，火有余则脉满大而血干涸；肝属木，木感寒则脉小急而气窘迫。不知痫因于惊，惊则气血乱，气乱则入于经脉，心气为之满大；血乱则出于血室，肝气为之小急，是心之盛与肝之衰，理实相连，不可分也。虽然，此非牡丹所能治也。由惊而痫，由痫而瘛疭，或由中风而瘛疭，此则牡丹之所能治矣。《本经》言牡丹主中风瘛疭，惊痫邪气，明瘛疭有由于中风者，有不由于中风者，曰中风瘛疭，则与瘛疭之不由中风者有别矣；惊痫有有邪气者，有无邪气者，曰惊痫邪气，则与惊痫之无邪气者有别矣。再证之以《别录》所主时气，头痛，客热，五劳，劳气，头腰痛，风噤，癫疾，则凡风热之中血分者，为牡丹所专治无可疑矣。独是牡丹入心，通行血分，能行血中久痼瘀结，虽至化脓，亦所擅长。假如血结不流，不有血脉虚而纵弛者乎？不有脉随血聚而拘急者乎？不有因血结而热生，因热薰而惊痫者乎？由此以观，则牡丹之用，未为不广也。

巢元方曰：寒温失节，致脏腑虚弱，食饮不消，聚结在内，渐染生长，块段盘牢不动移者为癥，言其形状可征验也；又曰：冷热不调，饮食不节，积在腹中或肠胃之间，与脏相结，搏其牢强，推之不移，曰癥；又曰：产后脏虚，余血不尽，为风冷所乘，血则凝结成癥，由是推之，癥坚不必皆由瘀。特动者为在气，不动者为在血，故癥不能不谓为血分之病，则病癥坚者不必不有瘀，特瘀有不为癥坚者，故曰癥坚瘀血也。癥坚瘀血有舍于脏腑之隙者，有留于经络之交者，不能尽在肠胃，惟在肠胃者为牡丹所主，故曰治癥坚瘀血留舍肠胃也。何以知其在肠胃耶？盖在胃必妨食饮，在小肠必妨溲溺，在大肠必妨便泄。水中有热，则小便反多；火中有寒，则小便不利。水中有热，火中有寒，非牡丹色丹、气寒、味辛苦者，孰能治之？此附、桂之壮阳，地黄之滋水，虽能为之开阖，不能为转其枢，则牡丹之功不小矣。是方也，养阴之力虽厚，振阳之力亦雄。养阴之力厚，恐其水中之热延留，故必以牡丹泄阴中之阳者佐之；振阳之力雄，恐其燥急而难驯，故以山茱萸于阴中摄阳者辅之也。
```