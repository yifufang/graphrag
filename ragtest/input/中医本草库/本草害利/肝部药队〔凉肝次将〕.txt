```markdown
# 肝部药组（凉肝次将）
## 羚羊角
【害】性寒，能伐生生之气，凡肝心二经有热者，宜之。无火热勿用。
【利】苦咸，泻心肝肺邪热，下气降火，解毒散血，祛风舒筋。故能明目去障，治惊痫搐搦，亦治狂越僻谬梦魇，伤寒，伏热，气逆食噎不通。羚之性灵而精在角，故又辟邪，散瘀血而疗痘疮，解诸毒也。
【修治】出西地，似羊而大，角有节，最坚劲，能碎金石，明亮而不黑者良，多两角，一角者更胜。镑片绵包，或磨汁用，入丸散须要不拆原对，绳缚，铁锉锉细，捣筛更研万遍入药，免刮人肠。
## 夏枯草
【害】久服亦伤胃家。
【利】辛苦微寒，缓肝火，解内热，散结气，治瘰疬、鼠瘘、瘿瘤、乳痈、乳岩，目珠夜痛，能散厥阴之郁火故也。土瓜为使，伏汞砂。
【修治】此草夏至后即枯，四月采，晒干用。
## 石决明
【害】多服令人寒中。永不得食山龟，令人丧目。
【利】咸凉，坠肺肝风热而明目，内服疗青盲内障，外点散赤膜外障，除目疾及肝火外，他用甚稀。亦治骨蒸劳热，通淋。
【修治】采无时，七孔九孔者佳。或煅研，或生捣，或盐水煮用。
## 青蒿
【害】苦寒之药，多与胃家不利。凡产后气虚内寒作泻，及饮食停滞泄泻勿用。产后脾胃薄弱，忌与归地同用。雷公曰：使子勿使叶，使根勿使茎，子叶根茎四件若同使，翻然成痼疾。
【利】苦寒入肝胆肾，治三焦，清暑，治骨蒸劳瘦，骨间伏热，杀鬼疰传尸。苦寒之药，多与胃家不和。惟青蒿芬芳袭脾，宜于血虚有热之人，取其不犯中和之气耳。
【修治】四五月采茎叶，八九月采子，蒿梗功用相同，晒干入药，或熬膏，或蒸露。
## 菊花
【害】苦寒之品，非胃家所宜。《牧竖闲谈》云：真菊延龄，野菊泄人。故丹溪曰：野菊服之，大伤胃气是也。
【利】甘苦微寒，补益金水，善制风木，去胸中之热，祛头目之风，白术、枸杞、地骨皮、桑白皮为使。
【修治】滁州菊，单瓣色白味甘者为上。杭州黄白茶菊，微苦者次之。其余苦菊，单不入药，或炒黑，或煨炭，或生用。九月采摘暴干。野菊苦辛惨烈有小毒，调中破血，治痈肿疔毒，连茎叶捣，敷服皆效。
## 青黛
【害】性凉，中寒者勿使，即阴虚有热者，亦不宜用。解毒治火，固其所长，古方多有用于诸血证者。使非血分实热而病，由于阴虚内热，阳无所附，火空上炎，发为吐衄咯血唾血等证，用之非宜，愈增其病，宜详辨之。
【利】咸寒清肝火，解郁结，治中下焦蓄蕴风热，吐血，理幼稚惊疳，敷热毒恶肿。染靛功同。
【修治】真者从波斯国来，不可得也。今用干靛花，取娇碧者，每斤淘取一两亦佳，内多石灰，故须淘净。
## 芦荟
【害】苦寒之性，脾胃虚者犯之，洞泄不止。故凡小儿脾胃虚弱，不思食，及泄泻者，禁用。
【利】大苦大寒，功专清热杀虫，凉肝明目，镇心除烦，治惊痫，敷（匿虫）齿湿癣。
【修治】出波斯国，状似黑锡，乃树脂也。采之不拘时月，味苦色绿者真。
## 密蒙花
【利】甘微寒，润肝燥，治目中赤脉，青盲云翳（音义，眼疾也），赤肿眵眼，小儿疳气攻眼。善疗眼疾，外无他用也。
【修治】产蜀中，树高丈余，叶冬不凋，其花繁密蒙茸，故名。二三月采花，拣净酒润焙用。
```