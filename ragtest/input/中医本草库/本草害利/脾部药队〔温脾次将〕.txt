```markdown
脾部药队〔温脾次将〕
    木香
    （见肝部）
    煨姜
    〔害〕见前干姜条。
    〔利〕辛温燥散未甚，止呕和中，温脾胃最平安。并枣用，宜煨姜。
    〔修治〕取生姜洗净，用粗纸包裹，浸湿入火灰中，煨熟切片入药。
    乌药
    〔害〕辛温，散气之品。病属气血虚，而内热者忌之。时医多以香附同用，治女子一切气病。然有虚实寒热，冷气暴气，用之固宜。虚气热气，用之贻害。故妇人月事先期，小便短赤，及咳嗽、内热、口渴、口干、舌苦，不得眠，一切阴虚内热之病，皆不宜服。
    〔利〕入肺、脾、胃、膀胱，通温三焦，辛温芳馥，下气温中，治膀胱冷气攻冲，胸腹积停为痛，天行疫瘴，鬼犯虫伤。
    〔修治〕八月采，根有车毂纹，形如连珠，天台者香白，不及南海之力大，酒浸一宿炒，亦有煅研用者。
    藿香
    〔害〕芳烈升阳，虽能止呕，治吐逆，若胃热作呕，法并禁用。中焦火盛，及阴虚火旺，温病热病，阳明胃家邪实，作呕作胀并禁。
    〔利〕辛微温，温中开胃，行气止呕，禀清和芳烈之气，治心腹绞痛，霍乱吐泻，为脾肺达气要药。梗达气为长，而芳烈逊之。
    〔修治〕出交广，方茎有节叶，微似茄叶，古惟用叶。今枝梗亦用，因叶多伪也。六七月采，晒干，乃芬香。
    益智仁
    〔害〕其气芳香，惟性本燥热，病属血燥有热，而崩带遗浊者，皆当忌之。凡呕吐由于热，而不因于寒；气逆由于怒，而不由于虚；小便余沥，由于水涸精亏内热，而不由于肾气虚寒；泄泻由于湿火暴注，而不由于气虚肠滑；法并忌用。
    〔利〕补肾扶脾胃，温中进饮食，摄涎唾，缩小便，安心神，止遗浊。辛能开散，使郁结宣通，行阳退阴之药也。
    〔修治〕出岭南，形如枣核，取仁盐水炒。五六月熟，其子如笔头，两头尖，长七八分。
    砂仁
    〔害〕辛窜性燥，血虚火炎者勿用。胎妇多服耗气，必致难产。凡腹痛属火，泄泻得之暑热；胎动由于血热；滞下由于湿热；上气咳逆，由于火冲迫肺，而不由于寒气所滞；皆须详察鉴别。误则有损无益，宜慎之。
    〔利〕芳香归脾，辛能润肾，下气化食，治心疼欲呕，开脾胃要药，和中气正品。若肾气不归元，非此向导不济，胎喜疏利，故主之。阳春砂仁，即缩砂仁，其性同，而长于开胃。砂仁壳力缓。
    〔修治〕出岭南，七八月采，炒去衣，研入药。
    白蔻仁
    〔害〕辛热燥烈，流行三焦，凡呕吐不因于寒及阳虚者，皆不得入。如火升作呕，因热腹痛气虚诸症，法咸忌用。
    〔利〕辛温，入脾胃，通温三焦，宽中气滞，温中除吐逆，开胃消饮食，治疟症，除目翳。蔻壳力稍逊。
    〔修治〕番舶来者良，去衣微焙研细用。
    米谷
    甘平，得天地中和之气，平和五脏，补益气血，除烦清热，利便止渴，是无害于病症。惟患霍乱之后，忌粥及米饭。有早中晚者，得金气，多性凉，尤能清热。
    北粳凉，南粳温，赤粳热，白粳凉，新粳热，陈粳凉，籼糯温，陈廪平。
    除霍乱症外，余皆有益于人，而无损也。
    焦谷芽
    甘温消食，与麦芽同功，而性不损元。温中偏长，为消食建脾，开胃和中之要药。生谷芽，长于开胃。
    蜀椒
    〔害〕纯阳之气，虽除寒湿，散风邪，然肺胃素有火热，或咳嗽生痰，或大肠积热下血，咸不宜用。凡泄泻由于火热暴注，而非积寒虚冷者忌之。阴痿脚弱，由于精血耗竭，而非命门火衰虚冷所致者，不宜入下焦药用。一切阴虚阳盛，火热冲上，头目肿痛，齿浮口疮，衄血耳聋，咽痛舌赤，消渴，肺痿，咳嗽，咯血，吐血等症，法所咸忌。阴虚火旺之人，在所大忌。
    诜曰：五月食椒，损气伤心，令人多忘。
    别录曰：大热多食，令人乏气喘促。闭口椒有毒，能杀人。
    〔利〕辛热，入脾、肺、右肾、命门，温脾胃而击三焦之冷滞，补元阳而荡六腑之沉寒。燥湿发汗，消食除胀；治肾气上逆，能导火归元；止呕吐泻利，消痰饮水肿，通血脉而消痿痹，行肢节而健机关，破癥瘕，安蛔虫，虫闻椒即伏。
    椒禀纯阳之性，乃除寒湿，散风邪，温脾胃，暖命门之要药。
    椒目苦辛少毒，善消水胀肿满定喘，可塞耳聋。塞耳聋者，通关补肾之功也。
    〔修治〕蜀产，肉厚皮皱，为川椒，比秦椒略小。去目及闭口者，微炒去汗，捣去里面黄壳，取红用，名椒红，得盐良。中其毒者，用凉水麻仁浆解之。
    秦椒，俗名花椒。比川椒味短，纹低，禁忌俱同川椒。
```