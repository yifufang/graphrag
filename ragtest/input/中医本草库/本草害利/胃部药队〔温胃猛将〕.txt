```markdown
# 胃部药队〔温胃猛将〕
    高良姜
    〔害〕如胃火作呕，伤暑霍乱，火热注泻，心虚作痛，咸忌之。以其辛热性燥，故虚寒人须与参术同行，若单用多用，犯冲和之气也。
    〔利〕辛温热，入脾、胃、肝三经。温胃去噎膈，疗心腹之疼痛，下气除邪，攻岚瘴之疟疾。治心脾疼，多用良姜，寒者用之二钱，热者用四五分。于清火剂中，取其辛温下气，止痛有神耳。
    〔修治〕出岭南高州，二三月采根，炒过入药，亦有同吴茱萸、东壁土拌炒过用者。
    红豆蔻温肺散寒，醒脾燥湿，消食解酒。禁忌制用同上。
    干姜
    （见脾部）
    益智仁
    （同上）
    肉豆蔻
    （同上）
    草果
    （同上）
    丁香
    〔害〕辛热而燥，一切有火热症者忌之。非属虚寒，概勿施用。
    〔利〕辛温，入肺、胃、肾三经。温脾胃而止呕呃，理壅滞而消胀满，除（匿虫）齿疳，发灰白痘。
    〔修治〕八月采子曝干，方中多用雌者，为母丁香，即鸡舌香。若用雄者，颗小为丁香，须出去丁，盖乳子发人背痈也。不可见火。
    木香
    （见肝部）
    胡椒
    （见肝部）
    辛夷
    〔害〕辛香走窜之性，气虚人偶感风寒而鼻塞者，禁之。头脑痛，属血虚火炽，及齿痛属胃火者，服之转甚。毛射入肺中，令人咳。
    〔利〕入肺胃二经。宣散上焦风热，辛温开窍，鼻塞与昏冒咸宜。清阳解肌，壮热与憎寒并选。
    味薄而散，能助胃中清气，上达高巅头面九窍，皆归治平也。
    〔修治〕九月采实，暴，去心及外皮毛，入药微焙。
```