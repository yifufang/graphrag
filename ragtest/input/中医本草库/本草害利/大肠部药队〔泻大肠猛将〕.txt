# 大肠部药队〔泻大肠猛将〕
## 大黄
（见脾部）
桃仁
（见肝部）
雷丸
（见胃部）
火麻仁
〔害〕多食损血脉，滑精气，痿阳事。妇人多食，即发带疾，以其滑利下行，走而不守也。肠滑者尤忌。
〔利〕甘平，入脾胃，润五脏，通大肠，滑利下行，走而不守，宣风利关节，催生疗难产。
〔修治〕七月七日采，良。九月采入土者损人，极难去壳。裹沸汤中待冷，悬井中一夜，晒干就新瓦上，去壳用。
麻仁一物，询之药肆所备，每每误用，须分别书之。润燥通肠闭，催生，则用火麻仁，即大麻仁。如滋阴养肝，则用黑芝麻。又一种四方棱而小者，名巨胜子，味苦，平肝明目。又一种大胡麻，名胡麻仁，一名壁虱胡麻，一名亚麻，能祛风湿、疮癣、疥癞。又小胡麻，一名三角胡麻，即茺蔚子，一名益母子，通经活血，平肝祛风。用者宜审。
升麻
（见肺部）
紫草茸
〔害〕苦寒性滑，通利九窍，痘疮家气虚，脾胃弱，泄泻不思食，小便清白者，俱禁用。痘疹若出而红活及白陷，大肠利者，切宜忌之。
〔利〕苦寒，入心包、肝、大小肠四经。凉血和血，通大小肠，宣发痘疹，清解疮疡。
〔修治〕二月采根阴干，其根头有白毛如茸，未花时采，则根色鲜明。去头，并两畔髭，以石压扁，曝干细锉用。