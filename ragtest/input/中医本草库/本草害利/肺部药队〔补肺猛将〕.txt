```markdown
# 肺部药剂〔补肺猛将〕  
**黄芪**  
**〔害〕** 按黄芪极滞胃口，胸胃不宽，肠胃有积滞者勿用。实表，有表邪及表旺者勿用。助气，气实者勿用。病人多怒，则肝气不和勿服。能补阳，阳盛阴虚，上焦热甚，下焦虚寒者均忌。恐升气于表，而里愈虚耳。痘疮血分热者禁用。  
**〔利〕** 甘微温，补脾胃三焦而实肺，生用固表敛汗，熟用益气补中。  
**〔修治〕** 八月采根，阴干。达表生用或酒炒，补气水炙捶扁，以蜜水涂炙数次，以熟为度。亦有以盐水汤润透熟切用。产山西沁州绵上者，温补。陕西同州白水芪，凉补。味甘，柔软如绵，能令人肥。今人多以苜蓿根假作黄芪。折皮亦似绵，颇能乱真。但坚而脆，俗呼土黄、芪能令人瘦，用者宜审。  
**丹溪云**：肥白而多汗者为宜，若面黑形实而瘦者服之，令胸满。  
**人参**  
**〔害〕** 助气、闭气、属阳，阳旺则阴愈消，凡酒色过度，损伤肺胃真阴，阴虚火动，肺有火热，咳嗽吐痰，吐血衄血，齿衄内热，骨蒸劳瘵，均在禁例。实表，表有邪者伤寒始作，形症未定，而邪热方炽，痧痘斑毒初发欲出，但闷热而不见点者，若误投之，以截阻其路，皆实实之害，非药可解。经云：实实虚虚，损不足，补有余。如是者医杀之耳，可不慎哉。  
**〔利〕** 甘温微苦，大补肺中元气，其性主气，凡脏腑之气虚者，皆能补之，生津除烦，聪明耳目，安精神，定魂魄，止惊悸，通血脉，气壮而胃自开，气和而食自化。  
**参条**，一名小参，条参味性同而力薄，补气生津，横行手臂，指臂无力者，服之有效。参须，力更薄于参条。  
**参芦**性宣涌吐，亦有补性。  
**太子参**，即孩儿参，功媲大参。  
**高丽参**，功仿大参，性稍寒。  
**东洋参**，功同大参，其性温，以种硫黄故也。  
**苦参**，苦寒损气败血，性与参反，服之有害，今人用以代茶叶，暗受其损。  
**〔修治〕** 得火薰则软，或饭锅内蒸软，乘热软时，用铜刀切片，连汤炖透，冲入诸煎剂汤和服。独参汤加入陈皮数分，或佛手柑玫瑰花之类亦可用。炖汤服，则不滞气也。按秋冬采者坚实，春夏采者虚软。治劳金汁拌浸，或用淡秋石拌入药。入参惟纳新器中与细辛相间，收之密封，可经年不坏。
```