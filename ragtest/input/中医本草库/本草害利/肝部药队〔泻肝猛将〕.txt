```markdown
肝部药队〔泻肝猛将〕
    左顾牡蛎
    〔害〕凡病虚而多热宜之，虚而有寒者忌之。肾虚无火，精寒自出者非宜。恶吴萸、细辛、麻黄。
    〔利〕咸以软坚化痰，涩以收脱，微寒以清热，补水、利湿、止渴，海水化咸，潜伏不动，故体用皆阴，为肝肾血分之药，用左者以平肝也。贝母为使，得蛇床、远志、牛膝、甘草良。
    〔修治〕盐水煮一伏时，煅粉或生用。
    海蛤蜊壳
    〔害〕蛤粉善消痰积血块，然脾胃虚寒者宜少用，或加益脾胃药同用为宜。
    肉气味虽冷，与服丹石人相反，食之令腹结痛，凡使海蛤，勿用游波，䖝骨相似只是面上无光，误饵令人狂走，欲投水如鬼祟，惟醋能解之。
    〔利〕与牡蛎同功，肉咸冷，止渴解酒。大抵海属咸寒，功用略同。江湖蛤蚌，但能清热利湿，不能软坚。蜀漆为使。畏狗胆、甘遂、芫花。
    〔修治〕四五月淘沙取之，炭煅火研成粉，或生捣碎。
    木瓜
    〔害〕下部腰膝无力，由于精血真阴不足者不宜用。其味酸涩，伤食脾胃未虚，积滞多者不宜用。愚谓性温必燥，肾恶燥，故久服损齿及骨。针经云：多食之，令人癃（闭溺者为癃），忌铁器。
    〔利〕酸涩而温，和脾理胃，敛肺伐肝，气脱能收，气滞能和，故筋急能舒，筋缓能利，攻湿痹，治脚气，但酸收能闭小便，须与车前子同用。
    〔修治〕八月采实，切片晒干入药。宣州瓜陈生者良。
    桃仁
    〔害〕性善破血，散而不收，泻而无补，过用之及用之不得其当，能使血下不止，损伤真阴。凡经闭不通，由于血虚，而不由于瘀滞；产后腹痛，由于血虚空痛，而不由于留血结块；大便不通，由于津液不足，而不由于血燥闭结；误用之大伤阴气。双仁有毒，不可用。桃枭，其功专于辟邪去瘀，病值虚者忌，与桃仁用同。桃花攻决为用，但可施于气实有余之症，若无故而因除百病、美颜色诸谬说而服之，为害不少。耗人阴血，损元气。勿用千叶花，令人鼻衄不止、目黄。藏器乃言，食之患淋。
    桃叶苦平，杀虫发汗，采嫩者，名桃心。入药尤胜。
    桃子辛酸甘热、微毒，多食令人有热痈疖。
    〔利〕桃仁苦甘平，入肝大肠两经。破诸经血瘀，润大肠血燥，肌有血凝，而燥痒堪除；热入血结，而狂言可止。香附为使。
    〔修治〕桃仁，去皮尖炒黄用。或麸炒，或烧存性。润燥活血，宜汤浸。行血宜连皮尖生用。以六七月采桃核，敲碎取仁阴干，采之千叶者，勿用。以绢袋盛，悬檐下阴干用。桃枭，是桃实在树经冬者，正月采之，实者良，酒拌蒸焙干去核用。主辟邪祛祟。桃为五木之精，故能解邪杀鬼，亦可杀虫。桃花苦平，峻利通攻，泻痰饮滞血，下宿水，疗风狂。
    黄帝书云：食桃饱，入水浴，令人成淋，及寒热病。桃实多食，令人膨胀，及生痈疖，有损无益。与鳖肉同食，患心痛。服术人，忌食之。
    青橘皮
    〔害〕性最酷烈，善破胁下小腹之滞气，然误服之，立损真气，为害不浅。凡欲施用，必与补脾药同用，庶免遗患，必不可单用也。肝脾气虚者，概勿施用。辛能发汗，气虚及有汗者，禁用。
    〔利〕苦辛温，色青气烈，入肝胆气分，疏肝泻肺，引诸药至厥阴之分，下饮食入太阴之仓。最能发汗。柴胡疏气，青皮平下焦肝气，皮能达皮，辛能发汗，故又为泻三焦猛将。破滞气，愈低愈效，削坚积，愈下愈良。
    〔修治〕八月采，青橘皮乃橘之未黄而青色者，薄而光，其气芳烈。今人多以小柑、小柚、小橙伪之，不可不慎辨之。入药以汤浸去瓤，切片醋炒少用。
    蓬莪术
    〔害〕凡经事先期，及一切血热为病忌之。若崩中淋露，皆应补气血，凉血清热则愈。一切辛走之药，法当所禁，虚人服之，积未去而真气已竭，兼以参术，或庶几耳。
    〔利〕辛苦，而辛入肝经，治气中之血，破血行气，消瘀止痛。若须用与健脾、补元之药同用，无损耳。得酒醋良。
    〔修治〕根如生姜，莪生根下，似卵不齐，坚硬难捣。九月采，削去粗皮，蒸熟暴干。入气分，灰火煨透，乘热捣之，入血分醋酒磨。
    沉香
    〔害〕凡冷气逆气，气郁气结，殊为要药。然而中气虚、气不归元、气虚下陷，忌之。心经有实邪者，忌之。非命门真火衰者，不宜入下焦药用，阴亏火旺者，切勿沾唇。
    〔利〕性沉燥辛温，平肝降气，调中气而胃开，补下焦而肾暖，理家痰涎，故入肾、命门，暖精助阳行气，去肌肤水肿，通大肠虚闭，治小便气淋。
    〔修
```