```markdown
# 大肠部药队〔凉大肠次将〕

## 梨子
### 害
寒冷凉中，肺寒咳嗽，脾家泄泻，腹痛冷积，寒痰痰饮，妇人产后，小儿痘后，胃冷呕吐，西北真中风证，及金疮，法咸忌之。经云：形寒饮冷则伤肺，此之谓也。又云：寒则血凝泣，多食成冷痢。
### 利
味酸甘寒，入心、肺、脾、肝、大肠五经。外宣风气，内涤狂烦，消痰醒酒，人知清火消痰，不知散风之妙。生食可清六腑之热，熟食可滋五脏之阴，虚火宜熟，实火宜生，梨汁润肠清痰止嗽。治痰嗽，宜加入姜汁蜜水。
### 修治
七月采，今北人每于树上包裹，过冬乃摘，亦妙。

## 地榆炭
### 害
性寒而下行，凡脾胃虚寒作泄，法并禁用。白痢久而胃弱，胎产虚寒，泄泻血崩，脾虚作泄等症，亦在禁例。
### 利
味苦寒，入肝、大肠二经。止血痢肠风，除带下五漏，善主下焦血症，兼去湿热。
### 修治
二八月采，似柳根，外黑里红，取上截切片炒黑用。

## 槐角
（见胆部）

## 知母
（见脾部）

## 连翘
（见心部）
```