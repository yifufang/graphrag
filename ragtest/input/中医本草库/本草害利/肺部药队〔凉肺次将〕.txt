```markdown
肺部药队〔凉肺次将〕
    西洋参
    （见前补阵）
    元参
    〔害〕苦寒性质滑腻，血少目昏、停饮寒热支满、血虚腹痛、脾虚泄泻者，并不宜服用。
    〔利〕苦咸寒，壮肾水以制心火，清肺金，善泻游走的虚火，兼能明目滋阴，色黑味咸，为肾家要药。
    〔修治〕三八月采根暴干，或蒸过晒干用。忌用铜器，误食会噎喉伤目。
    山栀
    （见心部）
    天花粉
    〔害〕纯阴之品，脾胃虚寒者忌用。
    〔利〕苦寒，入心、肺、脾、胃四经。清痰解热能使血不凝滞。
    〔修治〕秋冬采根，去皮寸切水浸，逐日换水，四五日取出捣泥，绢衣滤汁，澄粉晒干用。今多去皮切片暴干用。
    天门冬
    〔害〕大寒而苦，不利脾胃，虚而泄泻恶食者，大非所宜。阴虚精竭之病，全赖脾胃气强，能纳能消，以滋精气。若脾胃先困，后天源绝，丸饵虽佳。总仗于食，汤液虽妙，终属饮。又以苦寒损胃气，致泄泻恶食，则危殆矣。若脾胃虚寒人，单饵既久，必病肠滑，反成痼疾。以此物性寒而润，能利大肠故也。
    〔利〕甘寒，保肺润燥，补肾养阴，为肺肾虚热之要药。
    〔修治〕二三七八月采根，蒸剥去皮，四破去心，必须曝于日中，或火烘干用。
    地骨皮
    〔害〕中寒者勿用。
    〔利〕甘淡而寒，凉血清三焦，降肺中伏火，除肝肾虚热，治在表无定之风邪，主传尸有汗之骨蒸。去风邪者，肝有热则风自内生，热退则风息，与外感之风不同。能退内潮，人所知也。能退外潮，人实不知。病感风寒，散而未尽，作潮往来，非柴葛所能治，惟用地骨皮走表又走里之药，消其浮游之邪，服之未有不愈者。故以青蒿佐之。地骨皮退热，屡有奇功，尽扶精气充足，而邪火自退。何得以芩、连、知、柏之苦寒，而伤元气哉。
    鲜地骨皮汁。治吐血尿血。
    天精草。苦甘凉，清上焦心肺客邪，代茶止消渴。
    〔修治〕冬采根，春夏采叶茎实，凡使根，掘得，以东流水浸刷去土，捶去心，以熟甘草汤浸一宿，焙干用。
    知母
    （见脾部）
    麦冬
    （见心部）
    薄荷
    〔害〕辛香伐气，多服损肺伤心，虚者远之。凡病新瘥勿服，以表气虚也，令人虚汗不止。咳嗽由肺虚寒客而无热症者勿服。阴虚人发热勿服，恐出汗则易竭其津液也。及血虚头疼，小儿身热，由于伤食疳积者禁用。每见小儿多食薄荷糕者，汗多体弱，瘦弱人久食之动消渴病。
    〔利〕辛温（一作凉），入肺肝，芳香开气，发汗解表，能下气，故消食，治猫咬与蛇伤，伤寒舌苔，和蜜擦之。
    〔修治〕处处有之，苏产为胜，夏秋采茎叶曝干。
    海浮石
    〔害〕大寒润下。咳逆由于虚气上冲者勿用。痰饮由于脾胃元虚者忌之。多服损人血气。
    〔利〕咸寒，入肺。清金降火，能润下，止浊淋，化积块止痰，消瘿瘤结核。
    〔修治〕浮石，乃水沫结成，色白体轻，海中者味咸，入药为良。
```