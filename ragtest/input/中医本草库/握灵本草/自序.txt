```markdown
## 自序

自医不列于制科，而医之业始卑矣。自医不知有本草，而医之学始废矣。制科之家言本六经，大之可以辉煌廊庙，次亦可以经理民物，降至末代，制科之业日下，而其名终不可得，而变者恃经学之犹有存也。若医家本经，则惟《灵》《素》、本草而已。《灵》《素》上穷天文，下穷地理，中通人事。本草者，天地人三才之散而寄焉者也。岐伯撰本草而为帝师。伊尹制《汤液本草》而成王佐。其时未有制科之目，而帝师、王摘，并出其中。盖能知本草之书，可以拯生民之夭折，即无不可以起天下之疮痍。可知三代以前，无列名制科之人，而无不知本草之人，两圣人其明徵矣。虽然《周礼》以医师掌养万民，采毒药以供医事，而名隶冢宰之官。汉文帝之求贤良也曰：士有读三坟、五典、八索、九丘之书者，吾能尊显之。本草者，三坟之一也。汉平元始五年，楼护以通习本草，轺车以应方术之诏，嗣是而仲景、元化或隐或仕，皆得以名闻君相。然则士君子能通本草，以济世活人者，未尝不为制科重也。而不知本草者，反在业医之家，宜其目为方伎卑，而不足道也。夫士不通六艺之书，其临政制治，殃民必多。医不知本草之经，其临病制方，伤生必甚。尝见市药之人，昧于药之方土节候，惟听之采药之家。求药之人，昧于药之根茎花实，惟听之市药之家。其用之也，或名是而实乖，或质同而效异，此之不知药，医之得过也犹浅。若乃真赝既分，良毒已辨，而暗于阴阳，迷于升降，其用之也，或应阴而用阳，或宜升而反降，此之不知药，医又按所逃其罪哉。孔志约撰本草序有曰：名实既爽，寒温多谬，用之凡庶，其欺已甚，施之君父，逆莫大焉。斯言良足畏已。窃考近世本草，惟宋《证类》一书最称明备。明·李东壁为之增品益方，资以百家考辨，撰为《纲目》若干卷，嗜奇之家，无不什袭珍之。而俗医习守《蒙签》《摘要》之旧，既苦其不能读，又苦其不易购，将使作者之心，空怀利济，终古沕沕可概也。夫方药所以疗疾，非以炫博。当未经考辨之先，即绘图山海，未足供其睹记，及考辨既定，则经络之阴阳，性用之宜忌，与制剂之大、小、奇、偶，无不亟待讲求。而方土形性，又其次矣。故考信一则众说可芟，精义存则繁言可节。方则务取合理，苟涉迂诞，概置弗录。昔杨医博去有名未用之药，而有《删繁》一书，日华子详华、实、性、味，而作《诸家本草》。又若《珍珠囊》之成于洁古，《用药法象》之撰自东垣。数子者，并以巨眼卓识，精别弃取。翃虽不敏，窃效斯旨。是编也，始于丙申，迄于壬戌，凡四易稿而成。法尚精严，文仍璀璨，视海虞华亭牵合附会以疏经，概括芜陋以为汇者，则有间矣。学者尊之为《本经》，勿卑之为方伎，是则余删述之微意也。是编初稿成，西昌喻嘉言先生适馆余舍，曾出以示先生。先生喟然曰：雷、桐不作，斯道晦塞久矣，君其手握灵珠，以烛照千古乎。《握灵本草》者，喻先生之言也。
```