```markdown
# 诸水类

## 天一生水  
善利万物。人非水不能活，况疗病乎？辄取水之一条，冠于卷首。

- 半天河水：竹篱头及空树中所盛雨露水。味甘，性寒，无毒。  
  主治鬼疰狂、邪气蛊毒、精神恍惚。槐树间者，主治诸风疥痒。

- 春雪水：立春后雪消为水。味甘，性冷，无毒。食之冷人牙蛀。  
  主治生虫。其水易败，不堪收贮。

- 梅雨水：五月雨水。味甘寒，微毒。  
  主治洗疮疥、灭瘢痕。沾衣便起青，以梅叶汤洗之便去。浣垢如灰汁。

- 秋露水：在百草头者。味甘，性平，无毒。  
  主治愈百疾、消渴。柏叶上露：主明目；百花上露：令人好颜色。

- 腊雪水：腊中所积之雪。味甘，性冷，无毒。  
  主治解一切毒、治天行时气、温疫、小儿热痫狂啼、大人丹石发动、酒后暴热、黄疸，温服之，可以涤热。

- 井华水：平旦第一汲者。味甘，性平，无毒。  
  主治人九窍大惊出血，以水潠面；亦治口臭，正朝含之，吐弃厕下即瘥；洗目去翳，及酒后热痢。

- 新汲水：凡用水疗病，必旋汲取之。味甘平，无毒。  
  主治解合口椒毒。下鱼肉骨鲠，取一杯水，合口向水，鲠当自下。

- 泉水：岩谷及石窟自出者。味甘，性平，无毒。  
  主治消渴、反胃、热痢、热淋、小便赤涩、下热气。夏月行路，切不可饮，恐毒蛇在内。治坠损肠出，以冷水喷之立收。

- 屋漏水：主治犬咬疮烂，以水洗之。

- 地浆水：掘地作窟，用水浇沃其中，搅令浊，候澄清，取解诸毒。性寒，无毒。  
  主治解中毒烦闷。山中有毒菌，人误食之，或误食枫木菌，令人笑不休，饮此可解。余药毒不能救矣。

- 浆水：煮粟米饮，酿令酸。若浸至败者，杀人。味甘、酸，性温，无毒。  
  主治调中引气、开胃止渴、泄痢、消宿食、解烦。水浆至冷，妊妇不可食，绝子。

- 东流水：取其快顺，通关下膈。千里水即长流水，解虚烦。

- 热汤：滚沸者佳。味甘，性平，无毒。  
  热汤助阳气，行经络，主治忤死、霍乱转筋，以衣着患人腹上，以热汤淋熨之，冷则再易，用醋煮汤更良。缲丝汤：无毒，服之杀蛔虫；燖猪汤：无毒，主治产后血刺心痛欲死，取一盏温服之也。
```