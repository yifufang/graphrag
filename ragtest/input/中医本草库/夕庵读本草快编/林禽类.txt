# 林禽类

## 斑鸠（《嘉祐》）  锦鸠  鹁鸠  斑鵻  
斑鸠与锦鸠、鹁鸠、斑鵻，其声也，名为鸠；其色也，名为斑、锦；鵻则言其尾短。《月令》云：仲春鹰化为鸠。谷雨后五日鸣，鸠拂其羽。《诗》云：翩翩者鵻。谓其谨愨孝顺也。舜耕于历山，感其母子飞鸣而作歌。鸠性拙于为巢，缠架数茎，往往堕卵，天降雨则逐其雌，霁则呼而反之，故曰鹪巧而危，鸠拙而安也。

鸠性甘温，多食更佳。助阴阳，益气力，补肾补虚，明目还光之药也。故范汪方治目有斑鵻丸，《总录》有锦鸠丸，倪维德亦称之尚矣，濒湖用其治噎，何耶？按《周礼》仲春，罗氏献鸠以养国老；仲秋，授年老以鸠杖。取其鸠性不噎，且复助气也。

## 莺（《食物》）  仓庚  
鷪鸣嘤嘤，故字从之。或作莺，毛羽有文也。《诗》云：有莺其羽，谓其色黄而带黧，故有黄鹂、黄鸟之称。《月令》云：仲春仓庚鸣。《说，仓庚鸣则蚕生。冬月则藏于田塘中，以泥自裹如卵，自春始生毛而出也。故唐玄宗爱其色，呼为金衣。公子戴喜其声，为俗耳针砭。

仓庚甘温无毒，感春阳而先鸣，乃趋时应节之鸟也。故能益阳而补人，助脾而扶胃宜矣。独《山海经》著其解妒，何哉？梁武帝信而膳郄后，后食之，妒果减半。帝神其事，左右复进曰：愿陛下广罗作馐，遍使群臣，使不才者无妒于才，挟私者无妒其奉公，浊者无妒其清，贪者无妒其廉，亦助化之一端尔。帝善其言，为崇佛戒，杀乃止。予甚惜之。有客谓曰，今之妒妇既多，人之嫉忌不少，倘行其说而果验，为仓庚者不益危乎！予不觉抚掌。