```markdown
# 兽之畜类

## 豕（《本经》）
《说文》云：豕字象毛足而后有尾形。《礼》谓之刚鬣。崔豹注曰参军。
豕，水畜也，在卦为坎，在星应室。虽为食馔之常，但能发风虚助湿生痰，不宜多食者也。世俗误以为补，谬矣。然同体异性，可不分解焉。心血可以镇惊痫而除忧恐，炙肝可以止滑痢而明目，胰子疗肺痿吐脓血而兼通乳汁，胆可以化热结而导大便，白通汤内用之，仲景之神法也。乳可以治猪痫、祛鬼毒。初生小儿频食之，免惊风、稀痘疹，世所罕闻尔。脬可以治转脬，吹入则通；肚可以调胃气，杀劳虫更妙；肺煮苡仁则咳血可治；肾同枸杞则阴痿立痊；脾有运积之功，髓得益精之效。皆从其类而投之，方称善变而无碍矣！

## 羊（《本经》）
董子曰：羊，祥也，故吉礼用之。
羊性热而属火，《素问》配之于苦，以理言也。《本经》叙其甘温，以味言也。李杲云：补可去弱，人参、羊肉之属。夫羊肉乃有形之物，形气痿弱、虚羸不足者宜之。其主字乳者，盖产后大虚，血气暴损，得甘热之比补助阳气，则阴血自长，馀疾自除矣！中气虚则心不安或惊惕，阳气弱则头脑大风汗出，补中则中自缓，故能安心止惊；益气则阳自足，故能疗头脑大风汗出及虚劳寒冷，所谓“精不足者，补之以味”。故仲景治劳羸及产后心疝用羊肉汤；巢元方治风痹起坐不得者，有嫩羊蒸是已。但天行疟痢之后，断不可食，恐缠绵反剧。若其肝其胆，能疗青盲而消翳障，补肝虚而除热痛。倪维德羊肝丸，《夷坚志》二百味花草膏，为眼科之圣药也。至若胫骨可以固齿而磨镜，羖角可以辟狼虎而退虚热，各有所主焉。

## 狗（《本经》  附：狗宝）
狗，叩也，吠声有节，如叩物也。韩非云：蝇营狗句。言其为物苟且尔。
犬，火畜也，其味咸酸气温，取黄牡者佳，为其入足阳明、太阴也。夫脾胃属土，为五脏之主，喜暖而畏寒，犬既温补中宫，则五脏安而身自轻，气自益，绝伤自补矣。日华谓其壮阳道，暖腰膝。孟诜谓其祛劳伤，实下焦，亦皆重其温暖脾胃之功，则气血生长，腰膝受荫，阳道壮健而下焦暖也。养老戊戌酒、秘蕴戊戌丸，古所验焉。独丹溪指阴虚立论，矫枉过哉！其阴茎乃纯阳所钟，与马阴所主相同，专走命门补真火，故能令阳道丰隆，精暖盈溢，使人生子也。女子带下十二疾者，亦冲任虚寒所致，咸温补下，并俱疗尔。更如白狗血，可以治癫疾而辟邪魅。头骨灰，善能主疟痢而收崩中。若欲噎膈自开，须服屎中之米；若欲妻妾孝顺，当以肝而涂灶。此虽相感之微，在医亦所当知也。致于狗宝，乃生癞狗腹中，犹如人之癥痞。世人用以治噎，盖取其苦能下泄，温能通行耳。然须病主于痰、于寒者，方为对症，倘血液衰涸，脾胃不振之疾，又不宜戒。

## 牛（《本经》  附：黄明胶  牛黄）
牛，件也，可以件事分理也。《周礼》曰大牢。《内则》谓之一元大武。
牛缓而和，从坤，顺也。色黄而甘，土之用也。故能养脾胃而摄痰涎，益精气而止消渴，如小刀圭之补虚和中，霞天膏之逐痰搜风，良得旨矣！丹溪朱氏立倒仓一法，深著神妙。然牛本非吐泻之物，借液汁饮满而渗，荡涤余垢，内由肠胃，外达皮肤，是以痨瘵瘫痪，痰血蛊毒，无不愈矣。其喉可以治反胃，而涎亦同，乃从类也。其乳润心肺而酥更佳，老弱之人宜常服也。皮煎成胶，号曰黄明，内可以止吐衄便血，及妇人胎动血淋；外可以贴风湿痰疬，以及跌扑伤损，功甚颇多。若夫牛之黄，乃牛之病也，因其病在心及肝胆之间，凝结成黄，故能治肝胆心家之症，如小儿惊痫口，赤马者治赤崩；头骨配药，分治眠与不眠。余骨止夜啼而辟疫气。秦穆公云：食骏马肉而不饮酒，必杀人。韦庄云：食马留肝，明其毒在肝也。其汗着疮则毒攻心，人有破损处，偶沾马血者必死，其血更毒于肝矣！熊太古云：牛有黄在胆，马有墨在肾。造物之所钟也。有是说而不载其功，可惜哉！
```