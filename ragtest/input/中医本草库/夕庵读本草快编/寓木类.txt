# 寓木类

茯苓（《本经》） 抱根者名茯神  
《史记·龟策传》作茯灵。盖松之神灵之气，伏结而成，故谓茯灵、茯神也。  
茯苓、茯，乃松之余气结成，属金，性温味甘而淡，阳中阴也。白者入手太阴、足太阳气分，赤者入足太阴、手太阳、少阳血分。故能益气而温中，利窍而渗湿，定惊悸，生津液，小便多者能止，涩者能通，盖甘以助阳，温能益脾尔。《别录》言其利小便，伐肾邪。东垣、海藏言其止便通涩。丹溪言其阴虚者不宜，与张似相反也，何哉？茯苓味淡而渗，其性上行，生津液，开腠理，滋水之上源，下降而利小便，故洁古谓其阴浮而升，言其性也；东垣谓其阳中之阴，降而下，言其功也。《经》云：饮食入胃，游益精气，上输于肺，通调水道，下输膀胱。观此则知淡渗诸药俱皆上行而后下降，非直达下行也。若小便之通涩，其源不一。《素问》曰：肺气盛则便数而欠，虚则欠咳，小便遗数，心虚则少气遗溺，下焦虚则遗溺，胞移热于膀胱则遗溺，膀胱不利为癃，不约为遗，厥阴症则遗溺癃闭。所谓肺气盛者，实热也。其人必气壮脉强，宜用茯苓甘淡以渗其热，故曰小便多者能止也。若肺虚、心虚、胞热及厥阴症者，皆虚热也，其人必上热下寒，脉虚而溺，法当用升阳之药以升水降火矣。膀胱不约，下焦虚寒者，乃火陷于水，水泉不藏，脱阳之症，其人必肢冷脉迟，法当用温热之药峻补其下，交济坎离。二症皆非茯苓辈所能疗也，故曰阴虚者不宜与服。如此条晰，庶文义不背。茯神乃抱木而生，中有所主。《别录》用其治惊悸健忘，神魂不宁，多恚多怒。洁古又云：风眩、心虚，非此不除。盖取其专治心疾也。若其木亦得苓之精气，兼能走肝，肝主筋，脚气挛缩，偏风㖞斜，心神惊掣，语言不出者，宜之。其皮消水肿，去肤胀，开水道之圣药，不可忽诸。夫芳香之木，岁寒不凋，原具仙骨。皓苓下结，彤丝上荟，真乃潜藏不露之君子。宜乎有阳春之德，不老之誉。然白补而赤利，为仙家服食之上品，以其通神明，镇魂魄，益肌肤，厚肠胃，和卫调荣，故四君子、六味丸、琼玉膏，可类推已！  

猪苓（《本经》） 豕橐  
马屎曰通，猪屎曰零，即苓字也。庄子曰豕橐。  
猪苓甘平无毒，气味俱薄，升而微降，阳中阴也，入足太阳、少阴二经。故能开腠理，利小便，除湿治渴，解伤寒瘟疫大热，且能发汗消肿胀，腹满急痛，更疗带淋。故仲景治消渴，脉浮，小便不利，微热者，用猪苓汤发其汗。若病欲饮水而复吐，名为水逆。又冬月寒嗽如疟，或太阳症传里，用五苓散，在外者则汗，在里者则利是也。夫猪为水畜，苓得水气，善开金水之郁阻，转气化之机衡，非他物可代也。不宜久服，亦损肾昏目。  

雷丸（《本经》） 竹苓  
雷斧、雷楔，皆霹雳击物，精气所化，此物生于土而无苗叶，能杀虫逐邪，犹雷之丸也。  
雷丸乃竹之余气所结，苦寒有小毒。逐风气而治癫痫，除胃中热而杀虫毒。小儿最宜，丈夫偏利。夫震为雷，位居长男，方以类聚，故不利于女子也。圣人恐人泥于利丈夫之句，视为良药，急戒之曰：久服阴痿，表其疏利之性，能耗精液尔。岁寒之友，惟松与竹。松之液为苓，竹之气为丸，一秉丈夫坚贞之操，一展君子奋扬之力，功用各有致也。  

诸木寄生  
易生之木，惟桑与榕。鸟食榕子，粪于桑上，秉气而生，叶如橘而软厚，茎如槐而肥脆。味苦气平，壮筋骨，益血脉，止腰痛，坚齿发，女子胎漏崩中，令胎牢固，小儿背强，老人膈气者，宜之。寄于松者蔓延生枝，名曰松萝，平肝邪，去寒热，治嗔怒，止虚汗，令人得眠。《千金方》治胸膈痰癖，同瓜蒂、恒山吐之。寄于枫者名曰枫柳，辛热有毒，漱龋齿，逐积年痛风。寄于桃者，疗小儿腹痛骨立。寄于柳者，治膈气刺痛。大抵寄生之物，得木本之气居多，且抽拔其英粹，功用更胜也。  

琥珀（《别录》）  
虎死则精魄入地化为石，此物状似之，故名。  
琥珀甘平，燥七清金之药也。其脂乃松树荣盛之时，被炎日所灼，液流皮外，日渐厚大，因堕土中，津润岁久，为土渗泄。光莹之体独存，故可拾芥，尚有粘性。其中间有虫蚁者，乃未人土时所粘，非若茯苓、茯神，乃大松摧折，或被斫伐，而根癍不朽，津液下流而结成。二者皆出于松，禀受各异，盖茯苓生于阴而成于阳，故能治心肾而通津液也。琥珀生于阳而成于阴，故治营安心而利水也，杀精邪，消瘀血，亦从其类乎？