```markdown
# 鳞之龙类
## 龙（《本经》）
龙耳亏聪，故字从之。王符言其形有九：头似驼，角似鹿，眼似兔，耳似牛，颈似蛇，腹似蜃，鳞似鲤，爪似鹰，掌似虎，是也。
龙乃鳞虫之长，东方之神。显仁藏用，变化莫测，在人身以神魂应之。凡用入药，从其类也。其骨甘平，阳中之阴，入手足少阴、厥阴。故镇精魅而治咳逆，止涩痢而化坚痞，泄精带下，敛汗摄血。成氏所谓龙骨能收敛浮越之正气，固大肠而镇腾是也。其齿则味涩而凉，治虽稍同，惟游魂为变者相宜，如诸痉癫狂，喘息烦闷，小儿惊劳，大人骨蒸，用之更效。其角、其脑，皆不外此矣。记者曰：龙既为神物，决无自死之理。愚谓有形之体，终归于化。按《左传》豢龙氏醢龙以食。汉和帝时，龙堕宫中，命作羹，赐群臣，张华食龙鲊，言得醋则生五色，数说验之，则知龙本鱼类，亦有自死、可食者尔。且其性嗜燕而畏铁，雷敩以骨藏燕腹中，以悦其性，深有得焉！

## 吊（《拾遗》） 紫梢花
吊，龙属也，名吉吊。多与鹿游，或于水边遗沥，值流枝粘裹于上，状如蒲槌。青灰色名紫梢花。或云鱼虾凝结，亦或有之。今之卖者，皆松，恐非真者。
紫梢花，气味甘温，无毒之，得之精气凝结，故能壮阳道，起阴痿，秘精关，止余沥。男子白浊如脂，女人阴寒带下，配汤与丸，无不宜之，《和剂》玉霜丸是也。夫精气凝聚之物，皆能走肾，肾固则精生，精生而气旺，气旺而神昌矣！若藉此纵欲，岂不妄哉？

## 鲮鲤（《别录》） 穿山甲
其形肖鲤，穴陵而居，故名。
鲮鲤甲味咸气寒，厥阴、阳明药也。故能除瘴疟而疗风痹，通经脉而下乳汁，五邪，惊啼，悲伤，妇人鬼魅，涕泣，鼠瘘，痔漏，疮疥，痈肿，俱为要剂。盖取其穴山而居，寓水而食，出阴入阳，走窜经络，直达病所，取效速也。故经验方加于五积散内，治水湿成痹，浑身强直，痛不可忍者，但其性专形散，不宜多服。

## 守宫（《纲目》） 壁虎
善捕蝎蝇，故以虎名。蜥蜴亦号守宫，能吐雹祈雨，名曰石龙。乃水、旱二种，语云：守宫驱风，石龙利水。
守宫气味咸寒而有小毒，疏肝风，走心络之药也。故治中风瘫痪，手足不随，白虎历节，惊痫风痉，以及反胃格食，小儿疳痢，血痞，撮口，脐风。取其善食蝎虿，故能透达经络，且血肉之品，异类相感耳！杨仁斋谓：惊痫乃心血不足，专用其血以补心。恐非确论。独不思肝乃心母，肝风静则心亦自宁矣！陶云：以朱饲令肥，杀，干为末，点印。女人遇交即脱。守宫之号，义更深矣！

## 蛤蚧（《开宝》）
雄曰蛤，雌曰蚧，互相倚托，自呼其名。
蛤蚧气味咸辛，无毒之物也。久嗽成痨，肺虚咯血者，非此莫疗。今人以其性淫，采入房术中，是味其功矣！古云：补可去弱，人参、羊肉之属，殊不知蛤蚧补肺气，定喘渴，不亚于人参。益阴血，助精扶羸，功更胜于羊肉，故刘纯谓其专治气液衰，阴血竭。何大英谓其定喘止嗽，消渴尤宜。盖以其味虽咸，其性不寒，能于金中滋水。凡痨瘵方中，不可缺者也。
```