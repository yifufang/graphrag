```markdown
快编凡例
    一、本草之名源远流长。自《神农本经》起，至汉、唐、宋、明，共四十二家。余新增二家，各标名姓官秩，以明其立言轻重，构思深浅，使人知学有渊源，有所祖述而不忘本也。
    一、蕲水李氏父子搜赜索隐，三易稿而始成。分类别部，皆有微意。首列水火土者，水火乃天地之先，土为万物之母。次金石者，从土也；次草、谷、菜、果、木者，从微及巨也；次服器者，从草木也；次虫、鱼、介、禽，终以人者，从贱及贵也。予不敢紊，悉遵其旧题，曰“读”者，明非自撰之书。盖读《纲目》得其快而拈出之者也。
    一、诸家所著，繁简不一，重复舛谬，至《纲目》出而析条分理，校正剔讹，可称全璧。然其中论广辨多，使人有望洋之叹，难作枕中之宝。予因撮其要，揽其华，删繁就约，使览者若执烛之明，读者无鲁鱼之误矣。
    一、品类既多，分用不少，若一物别为数条，则愈滋其冗。今以本名领其同类，庶一目了然。如阿胶之统于驴，轻粉之统于汞，郁金之统于荗，海马之统于虾。更有同类而气味稍殊，功用相仿者则合为总论。如瓜、如蛇、如苔、如饭之类。盖取其简而可考，备而不琐也。
    一、药性虽云治病之书，然多识鸟兽草本之名，穷其理，究其功。凡经史诗文，以及释道外典，有一语一事相关者，必采录之，不独广见闻，资谈薮，亦可助实学也。
    一、诸药出产不同，用法各异。有重于古而昧于今，如白前之类是也；显于今而不录于古，如山楂之类是也。更有甘蔗性寒而误以为热，瓜子消痰而反曰生痰。千载蒙冤，莫之能白。今悉改正，以较俗弊。知音博识，自能赏鉴。
```