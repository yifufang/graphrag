```markdown
# 二神丸

## 认证专家
中国中医科学院

## 异名
钻胃丸（《东医宝鉴·杂病篇》卷四）

## 组成
破故纸四两（炒香）  肉豆蔻二两（生）

## 功效
《饲鹤亭集方》：温脾暖胃，进食固肠。

## 主治
脾肾虚寒，五更泄泻，不思饮食，或食而不化，或作呕，或作泻，或久泻不止。腰痛，水肿。  
①《普济本事方》：脾肾虚弱，全不进食。  
②《仁斋直指方论》：脾肾俱虚泄泻不食，或饭食后常泄。  
③《外科发挥》：一切脾肾俱虚，侵晨作泻，或饮食少思，或食而不化，或作呕，或作泻，或久泻不止，脾经有湿，大便不实者。  
④《保婴撮要》：疮疡，固脾肾阴虚泄泻。  
⑤《医统》：老人胃冷脾泻。  
⑥《医方集解》：肾泻，脾泻。  
⑦《兰台轨范》：腰痛肾虚，全不进食。  
⑧《饲鹤亭集方》：火衰不能生土，脾胃虚寒，食少泻痢，腰痛脾泻，屡投补剂不应者。

## 用法
上为细末，加大肥枣四十九个，生姜四两，切片同煮，枣烂去姜，取枣剥去皮核，用肉研为膏，入药和杵为丸，如梧桐子大。每服三十丸，盐汤送下。

## 运用
### 临证举例
①不食  
《普济本事方》：有人全不进食，服补脾药皆不验，予授此方，服之欣然能食。此病不可全作脾虚，盖因肾气怯弱，真元衰劣，自是不能消化饮食。譬如鼎釜之中，置诸米谷，下无火力，虽终日米不熟，其何能化。  
②水肿  
《外科发挥》：李某，年逾四十，遍身发肿，腹胀如鼓，甚危，诸药不应，用此丸数服，饮食渐进，其肿渐消，兼以除湿健脾之剂而愈。  
③五更泻  
《校注妇人良方》：一妇人年五十，不食夜饭，五更作泻，二十年矣。后患痢，午前用香连丸，午后用二神丸，各二服而痢止。又用二神丸数服，而食夜饭，不月而形体如故。  
④产后泻痢  
《赤水玄珠》：一产妇泻痢，发热作渴，吐痰，肌体消瘦，饮食少思，或胸膈痞满，或小腹胀坠年余矣。乃脾胃之泻，朝用二神丸，暮用六君子，三月余而痊。

## 文献摘要
①《增补内经拾遗》：方用肉豆蔻以补脾，破故纸以安肾，故称二神。  
②《医方考》：脾主水谷，肾主二便，脾弱则不能消磨水谷，肾虚则不能禁固二便，故令泄泻不止。肉豆蔻辛温而涩，温能益脾，涩能止泻；破故纸味辛而温，辛能散邪，温则暖肾，脾肾不虚不寒，则泄泻止矣。  
③《古今名医方论》：柯韵伯曰，夫鸡鸣至平旦，天之阴，阴中之阴也。因阳气当至而不至，虚邪得以留而不去，故作泻于黎明。其由有四：一为脾虚不能制火，一为肾虚不能行水，故二神丸君补骨脂之辛燥者，入肾以制水，佐肉豆蔻之辛温者，入脾以暖土，丸以枣肉，又辛甘发散为阳也。一为命门火衰不能生土，一为少阳气虚无以发陈，故五味子散君五味子之酸温，以收坎宫耗散之火，少火生气以培土也；佐吴茱萸之辛温，又顺肝木欲散之势，为水气开滋生之路，以奉春生也。此四者，病因虽异，而见症则同，皆水亢为害。二神丸是承制之剂，五味散是化生之剂也。二方理不同而用则同，故可互用以助效，亦可合用以建功。  
④《医方集解》：火乃土之母，破故纸补肾为癸水，肉豆蔻厚肠胃为戊土。戊癸化火，同为补土母之药。

## 方源
《普济本事方》卷二
```