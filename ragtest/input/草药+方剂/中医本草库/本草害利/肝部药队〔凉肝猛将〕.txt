```markdown
# 肝部药队〔凉肝猛将〕
## 龙胆草
### 害
苦寒，大损胃气，无实火者忌之。虽能除实热，泄肝胆，然胃虚血少者，不可轻试。凡病脾胃两虚，虚而有热者，皆忌服。亦勿空腹服，令人溺不禁，以其泄太甚故也。
### 利
大苦大寒，沉阴下行，入肝胆而泻火，兼入膀胱肾经，除下焦湿热，能明目。柴胡为主药，龙胆为辅药，目疾要药。若目疾初起，宜发散，忌用寒凉；治小儿客忤惊疳，忌地黄。赤小豆，贯众为使。
### 修治
二、八月，十二月，采得阴干，甘草汤浸一宿，漉出暴干用，或酒浸炒。
## 胡黄连
### 害
性味极其苦寒，设使阴血不足，真精耗竭，而脾阴胃气俱弱，切勿妄投。须与健脾胃等药同用，乃可无弊，慎之。忌畏恶，俱同黄连。
### 利
苦寒，入胃肝胆三经，主虚家骨蒸，初起可用。久痢，胃气实可用。医小儿疳积惊痫，其性味功用，似黄连。
### 修治
不拘时月收采，折之尘出如烟者真。
```