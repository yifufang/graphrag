```markdown
# 心部药队〔补心次将〕
## 白芍药
### 害
酸寒收敛，凡胃弱中寒作泄，腹中冷痛，及胃中觉冷等症，当禁。伤寒病在上焦之阳结忌用，血虚有热者宜之。产后酒炒用，又曰产后忌用。
### 丹溪曰
以其酸寒，伐生发之气也。必不得已，酒炒用之可耳。
### 时珍曰
产后肝血已虚，不可更泻也。恶芒硝、石斛，畏硝石、鳖甲、小蓟，反藜芦。
### 案
肝脏病患者，不宜大量长期服用。朱颜注。
### 利
苦酸微寒，敛肺而凉血，制肝以安脾。心主血，凉血故补心，酸收而守其液也。及一切血病。同白术补脾，同参芪补气，同归地补血，同川芎泻肝，同甘草名芍药甘草汤，止腹痛。盖腹痛，因营气不从，逆于肉里故也。
### 修治
八九月取根晒干，用竹刀刮去皮并头，锉切细，蜜水拌蒸。今多生用单瓣花者入药。用酒炒制寒，醋炒行血。下痢后重不炒用。多服则损人目。汗多人服之，亦损元气，夭人，为其淡而渗也。中寒者勿服。
## 茯苓神
### 害
功专行水伐肾。病人肾虚，小便自利或不禁，虚寒精滑及阴亏而小便不利者，皆勿妄投。茯苓赤筋，若误服之，令人瞳子并黑睛点小兼盲目。二茯俱恶白蔹，畏地榆、秦艽、鳖甲，忌米醋酸物、雄黄等。马蔺为使。
### 利
味甘平淡，治与茯苓同功。入心之用居多，交心肾而安神、定志、开心、益智，疗心虚惊悸，多恚善忘。
### 修治
捣细，于水盆中搅浊，浮者滤去之，曝干切用。须于二八月采取阴干。凡用去心。宁心用辰砂拌。
### 按
《神农本草经》止言茯苓，《别录》始分茯神。茯神中守，而茯苓下利，白者入肺、膀胱气分，赤者入心、小肠。
### 茯苓木
又名黄松节，即茯神中心。松节散，乳香木瓜汤，治一切筋挛疼痛。乳香能伸筋，木瓜舒筋也。
### 茯神心木
宁心神，疗诸筋挛缩，偏风㖞斜，心掣健忘。
## 猪心血
### 害
宰猪惊气入心，绝气归肝，俱不可多食。
### 利
用作补心药之向导，盖取以心归心，以血导血之意。
### 修治
用竹刀将猪心剖开取出，拌炒补心药丹参之类。
## 琥珀
### 害
淡渗伤阴，凡阴虚内热，火炎水亏者，勿服。若血少而小便不利者，服之反致燥急之苦。
### 利
甘平入心、肝、肺、膀胱四经，安神而鬼魅不侵。色赤入血分，故能消瘀血，破癥瘕，生肌。能清肺而利小便。甘淡上行，能使肺气下降，而通膀胱，故能治五淋。又能散瘀血，而生新血，去翳障而能明目。经曰：脾气散精，上归于肺，通调水道，下输膀胱。凡淡渗药，皆上行而后下降，琥珀脂入土而成宝，故能通塞以宁心定魂，以燥脾土之功。
### 修治
松脂入土年久结成。入地亦能结成。以手心摩热拾芥者真，以柏子仁入瓦锅同煎半日，捣末。
## 淮小麦
### 害
小麦寒气全在皮，故面去皮则热，热则壅滞动气发渴助湿，令人体浮，皆其害也。凡大人脾胃有湿热，及小儿食积肝胀，皆不宜服。然北人以之代饭，常御而不为患者，此其地势高燥，无湿热重蒸之毒。故面性温平，其功不减于稻粟耳。东南卑湿，春多雨水，其湿热之气，郁于内，故食之过多，每能发病也。夏月虐痢人，尤不宜食。
### 利
甘微寒，养心除烦，利溲止血，止渴收汗。浮小麦涩敛、凉心，止虚汗盗汗，治骨蒸劳热。麸皮与浮麦同性，止汗之功稍逊。醋拌蒸，熨腰脚折伤，风湿痹痛，胃腹滞气。能散血止痛。面筋甘凉，解热和中。
### 面
甘温，补虚养气，助五脏、厚肠胃，北方者良。《素问》云：麦属火、心之谷也。
### 修治
秋种冬长，春秀夏实，具四时中和之气。四月采，新麦性热，陈麦平和。浮麦，即水淘浮起者，焙用。
## 合欢皮
### 害
气味平和，与病无忤。
### 利
甘平安五脏，和心志，令人欢乐无忧，和血止痛，明目消肿，续筋骨，长肌肉，杀虫，和调心脾，得酒良。
### 修治
采无时不拘，去粗皮炒用，入煎为末，熬膏外治并妙。
## 龙角
### 害
同龙骨，见肝部。
### 利
辟邪治心病。
### 修治
亦同。
```