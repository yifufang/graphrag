```markdown
脾部药队（补脾次将）  
    山药（一名薯蓣）  
    【害】忌与面食同食。  
    【利】性味甘平，入脾、肺、肠胃四经，益气强阴，治疗虚损劳伤心脾，长肌安神，清虚热，止泻利，治遗精。  
    【修治】洗净后切片晒干，或炒黄使用。入脾胃土炒，入肾盐水炒。  
    白扁豆  
    【害】多食壅气，患寒热者不可食，邪疟未尽及伤寒外邪方炽时不可服。如脾胃虚及伤食、劳倦、发寒热者，不忌。  
    【利】性味甘温，补脾胃，降浊升清，消暑除湿，止渴止泻，专治中宫之病。衣可清皮肤湿热，叶可利暑湿。  
    【修治】炒研或生用，或去皮炒。时珍曰：凡用取硬壳扁豆子，连皮炒熟入药。  
    薏苡仁（一名米仁）  
    【害】此为除湿燥脾之药，凡病人大便燥结、小便短少、因寒转筋、脾虚无湿者忌。孕妇禁用。  
    【利】性味甘淡微寒，入胃土胜水，淡渗湿泻水，故能健脾。脚气疝气、泄痢热淋，益土生金，故补肺清热，治肺痈、肺痿、咳吐脓血等症。  
    【修治】凡使每一两，以糯米一两同炒熟，去糯米用。亦有更以盐汤煮过者，或炒，或生用。  
    大枣  
    【害】虽能补中益气，然味过于甘，甘令人满，脾必病也。故中满勿服。凡风痰、痰热及齿痛，俱非所宜。小儿疳病亦禁。生者尤为不利，多食致寒热。热渴膨胀，动脏腑，损脾元，助湿热。凡形羸瘦者，不可食。杀乌附毒。忌葱鱼同食。  
    【利】性味甘平，调中益气，滋脾土，润心肺，和营卫，缓阴血，生津液，悦颜色，和百药。红枣，功用相仿，差不及尔。  
    【修治】擘去核用，青州枣核细形大，多膏甚甜特佳。晒。晋州枣肥大甘美，次之。频食生虫损齿，贻害多矣。红枣益脾胃，余者止可充食。入和解药，姜汁炒香，入醒胃药，但去核炒香糊丸，药蒸透，乘热去皮核捣烂。  
    甘草  
    【害】性味甘，令人中满。有湿之人，若误用之，令成肿胀。故凡诸湿肿满胀病，及呕家酒家，咸不宜服。  
    【利】性味甘平，入心肺脾胃。生用气平，补脾胃不足，而泻心火；炙用气温，补三焦元气。  
    若入和剂则补益，入汗剂则解肌，入凉剂则泻邪热，入峻剂则缓正气。姜附加之，恐其潜上；硝黄加之，恐其峻下；皆缓之之意，稍止茎中作痛，节医毒肿诸疮。  
    【修治】以大径寸，而结紧断文者为佳，谓之粉草。细者名统草，补中炙用宜大者，泻火生用宜细者。白术、苦参、干漆为使。恶远志，反大戟、芫花、甘遂、海藻，然亦有并用者。胡洽治痰癖，十枣汤加甘草。东垣治结核，与海藻同用。丹溪治劳瘵，与芫花同行。非妙达精微者，不能知此理也。余疑远志与甘草相恶，必误载，以远志用甘草水浸用可知。  
    枳实  
    【害】惟专消导，破气损真。丹溪云：泻痰，有冲墙倒壁之力，其为勇悍之气可知。凡中气虚弱，劳倦伤脾发为痞满者，法当调中益气，则食自化，痞自消，若再用此破气，是速其毙也。胀满，非实邪结于中下焦，手不可按，七八日不更衣者，必不可用。挟热下利，亦非燥粪留结者，必不可用。伤食停积，多因脾胃虚，不能运化所致，慎勿妄投。如元气壮实，有积滞者，不得已用一二剂，病已即去之。若不识病之虚实，一概施用，损人真气，为厉不浅。误投，虽多服参芪补剂，亦难挽其克削之害也。故特表以为戒。孕妇尤忌。  
    【利】性味苦酸微寒，入肺、脾、胃、肝、大肠五经。破积有雷厉风行之势，泻痰有推墙倒壁之威。解伤寒结胸，除心下急痞。按枳实枳壳，性效不同。  
    【修治】皮厚而小者为枳实，完大者为枳壳，皆以翻肚如盆口状，陈者为良。采破，除核，微炙令干，切片，小麦麸炒焦去麸用。  
    莱菔子  
    【害】莱菔惟专下气，复能耗血，久食涩营卫，白人须发。服地黄首乌者，不可食。子，消痰下气更速。凡虚弱者服之，气难布息。  
    【利】性味辛温，入肺、脾、胃，长于利气。炒熟下气定喘，消食除膨。生研堪吐风痰。醋调能消肿毒。治痰之功，有以冲墙倒壁为喻者。误服参芪，此能消之。  
    莱菔辛甘平，生食宣气，熟食降气，宽中消食，化痰散瘀。叶（亦称菜）辛苦温，功用略同，亦甚消伐，檐上过冬经霜者，治喉痹黄疸有神功。烟薰垂死，嚼汁咽下。  
    【修治】煮食过多，停滞成溢饮，生则噫气，熟则泄气，多食渗人血，白须发，非独因其下气，涩营卫也。
```