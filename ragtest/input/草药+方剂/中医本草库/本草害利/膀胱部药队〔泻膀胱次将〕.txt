# 膀胱部药物〔泻膀胱次将〕
## 独活
（见前）
防风
〔害〕升浮的性质，易动肝木。若似中风，产后血晕痉急诸病，头痛因于血虚不因于风寒，泄泻不因于寒湿，及二便闭涩，小儿脾虚发搐，慢惊脾风，气升作呕，火升作嗽，阴虚盗汗，阳虚自汗等病，法所同忌。能泻肺实，误服泻人上焦元气。叉头者，令人发狂，叉尾者，发人痼疾。
〔利〕甘辛温，入肺膀胱二经。治大风恶风，风邪周痹，头面浮风，眼赤，多泪，能防御外风，故名。卑贱之职，随所引而至，乃风药中之润剂也。
〔修治〕青州黄润者良，软芦糯体。登州莱阳次之，关东者性硬，不佳。十二月采根，曝干切用。
蒲黄
〔害〕性滑动血，一切劳伤发热，阴虚内热无瘀血者，禁用。瘀因寒滞者忌投，多食令人自利，极能虚人。
〔利〕甘平，生用行血，炒黑止血，入东方血海，兼入州都，故又能利小便。
〔修治〕凡使勿用松黄并黄蒿。真蒲黄须隔三重纸，焙令色黄，蒸半日，却再焙干用之妙。此即香蒲花中蕊屑，汤成入药。生，滑破血，炒，涩止血。
川楝子
（见肝部）
前胡
（见肺部）
藁本
〔害〕气雄上升，能耗血液。凡温病头痛，发热口渴，或骨疼，及伤寒发于春夏，阳证头疼，产后血虚火炎，皆不宜服。
〔利〕辛温，理大肠、小津、膀胱寒湿，治风家巅顶作痛，女人阴肿疝疼。
泽泻
（见肾部）
葱白
〔害〕发散之品，病人表虚易汗者，勿食。病已得汗，勿再进。多食葱，令人神昏，损发须，虚气上冲。同蜜食，下利，壅气杀人，名甜砒霜。同枣食，令人病。正月食生葱，令人面上起游风。
〔利〕辛散轻平，入肺、胃、肝、膀胱。发汗解肌，通上下阳气，气通则血活，故治诸血。
通气则解毒，故杀诸毒。宣风湿，利耳鸣，通二便，宣解用白须，通窍用青葱管。
〔修治〕大管冬葱入药为良，葱白连须用，采无时。
甘遂
〔害〕其性阴毒。虽善下水除湿，然能耗损真阴，亏竭津液。元气虚人，除伤寒水结胸不得不用外，其余水肿鼓胀，小便频多，脾阴不足，土虚不能制水，以致水气泛滥者皆不宜用。河间云：诸湿肿满，皆属脾土，法应补脾实土，兼利小便，而反用甘遂下之，是重虚其本也。水既暂去，复肿，必死矣。必察病属湿热有饮有水，而元气尚壮，乃可一施，不然多致不起，戒之须慎。
〔利〕苦甘寒，泻肾膀胱及隧道水湿，逐留饮水胀，攻痞结疝瘕。
仲景治心下留饮，与甘草同行，取其相反以立功。凡水胀，以甘遂涂腹绕脐，内服甘草汤，其肿便消。二物相反，而感应如神。
〔修治〕二八月采根阴干，用东流水浸去黑水，面裹煨熟用，以去其毒，入丸散，捣为末。