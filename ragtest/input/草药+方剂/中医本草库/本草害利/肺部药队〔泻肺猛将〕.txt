```markdown
肺部药队〔泻肺猛将〕
    葶苈
    〔害〕虽为泻肺、利小便、治肿满之要药，然味苦大寒，性峻走而不守，泄肺而易伤胃，不宜于脾胃虚弱，及真阴不足者。凡肿满由于脾虚不能制水，水气泛滥，小便不通由于膀胱虚无气化者，法所咸忌。犯之，轻病重，重病危，须慎之。敷头疮，药气入脑杀人，有甜苦二种，苦者力峻，甜者稍缓，更宜大枣辅之，气虚人误服之，祸不旋踵。
    〔利〕苦辛寒，入肺、心、脾、膀胱四经，疏肺下气，消痰平喘，而理胀通经利水。
    〔修治〕立夏后采实，阴干，以糯米相合，微焙，待米熟，去米捣用，或酒炒。
    麻黄
    〔害〕其性轻扬善散，发表最速，若表虚自汗，饮食劳倦杂病；自汗肺虚有热，多痰咳嗽，以致鼻塞；痘疮倒靥，不因寒邪所郁，而因热甚；虚人伤风，气虚、发喘，阴虚火炎，以致眩晕头痛；南方类中风瘫痪，及平日阳虚，腠理不密之人，皆禁用。汗多亡阳，能损人寿，戒之戒之！春深夏日，以至秋初，法同禁。惟冬月在表，真有寒邪伤营见证者宜之。若非冬月，或无寒邪，或寒邪在里，或风伤于卫等症，虽发热恶寒，不头痛身痛而拘急，六脉不浮紧者，皆不可用。虽可汗之症，亦不宜过剂。汗为心液，过汗则心血为之动，或亡阳，或血溢，而成大患。
    中牟产麻黄，地冬不积雪，其性热可知。
    〔利〕苦辛温，入心、肺、膀胱、大肠四经。专司冬令寒邪，头疼身热脊强，去营中寒邪，泄卫中风热，轻可去实，为发散第一药。麻黄乃太阳经药，兼入肺经，肺主皮毛。葛根乃阳明经药，兼入脾经，脾主肌肉。二药皆轻扬升发，而所入不同，疮家用生麻黄，与甘草等分，或配犀角地黄汤。或配竹叶石膏汤，或配大生地，能令人不出汗，使脓水走多，其愈乃速。误用者，熟地解之，一两解一钱。麻黄根节，能止汗，其性走表，能引诸药至卫，而固腠理。
    〔修治〕今荥阳中牟者为胜，立秋后收茎阴干，其根皮色黄赤近尺者用之，折去节根，水煎十余沸，以竹片掠去上沫。沫令人烦。或用醋泡，或蜜炙则和，亦有生用，须煎去沫。
    白芥子
    〔害〕辛热泄气，昏目动火伤精。经云：辛走气，气病无多食辛，多食则筋急爪枯。即此类也。凡肺经有热，与阴虚火炎，咳嗽生痰，气虚久咳者，法在所忌。切勿误投。茎叶动风，动气，有疮疡，痔疾，便血者忌。
    芥叶久食则积温成热，辛散太甚，耗人真元，昏目发疮。同兔肉食，成恶邪病，同鲫鱼食，发水肿。
    陆金云：望梅生津，食芥坠泪，为肝木受病也。大叶者良，细叶有毛者害人。
    〔利〕辛温，入肺胃二经，通行经络，发汗散寒，利气疏痰，温中消冷滞，辟邪伏祟魔。酒服治反胃，醋涂散痈疽，痰在皮里膜外者，非白芥子不能达。
    〔修治〕四月收子，晒干入药。
    苦桔梗
    〔害〕毕竟升药，凡病气逆上升，不得下降，若下焦阴虚而浮，及邪在下焦者，攻补下焦药中勿入。误用之，定致喘逆变端。病属上焦实症，而下焦无病者，须与甘草同用。
    〔利〕苦辛平，色白属金，入肺气分，泻热兼入手少阴心，足阳明胃二经，开提气血，泻火散寒邪，清利头目喉咽，开胸膈滞气，肺火郁于大肠，宜此开之，舟楫之剂，引诸药上至高之分以成功，风症郁热肺经，皆不可缺。凡痰壅喘促，鼻寒目赤，喉痹咽痛，齿痛口疮，干咳胸痛肠鸣，皆宜苦梗开之。
    甜桔梗，一名荠苨，又名空沙参。寒而利肺，甘而解毒。
    〔修治〕二月采根暴干，荠苨苗甘，桔梗苗苦，本经无分别。苦梗米泔水浸一夜，切片微炒用。古法每桔梗四两，用生百合二两五钱，捣膏投水中，浸一伏时，滤出，缓火熬令干用。
    升麻
    〔害〕性主升发，凡下元肝肾不足，若用此升之，则下元愈虚。若阴虚火动，咳嗽多痰，气逆呕吐，惊悸怔忡，癫狂等症，及小儿斑疹痘疮，见标之后，法咸忌之。误用多致殆。吐血鼻衄者误服血随气升，涌出不止。
    〔利〕甘辛微苦，入脾、胃、大肠、肺四经。表散风邪，升散火郁，能升阳气于至阴之下，引清气上行。凡气虚下陷者，须其升提阳气，阳气升，故能杀精鬼，辟瘴而解百药毒，治寒热下痢脱肛，崩中带下，透痘疹，阴虚火升者，忌用。
    〔修治〕蜀川者为胜。二八月采根，晒干刮去粗皮，用黄牛胆汁和剂，纳入胆中，系悬风处干之，年久者弥佳。
```