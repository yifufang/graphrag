# 本草乘雅半偈叙

余素奇子繇之生，其祖心斋公急盼得孙，愿以一周星课《华严》满一十二部。当时灯香前时时现一童子相，既满，子繇生焉。余与子繇父交好，侍奉心斋公如父。闻其灵验，甚诧其奇。今读其所著《本草乘雅半偈》，则又奇其书。此即一大因缘也。

尝考《神农本经》及隐居《别录》，各三百六十五种，唐以后无算。子繇取其要药，《本经》《别录》十七种，合之得七八百种，金石服食之类备焉，命之曰《本草乘雅半偈》。所有诠释名物之书皆以“雅”称，独《尔雅》最为精核，其余为《翼》《逸》《广》《埤》，不免依赖睹闻，阔略衡尺，故绳以得所，间有失安。乘雅名物，即无同异乎？而子繇已悉为判滞，语无影撰，理有宗本，仰瞻姬公，虽不敢称敌拟，亦庶几私学弟子矣。名“乘雅”者，数四曰乘，如四矢、四雁、四马、四丘，佥以“乘”名，而子繇之雅，已备有核、参、衍、断四则，固不特载以为义也。

核者，考实之谓也。考其生成处所、形色种族，已不待绘象，而周郑璞朴，不能名眩，故曰核也。参，不越名性气味、主治功力，而形上实尽于名相，故古人命名，不异羲皇一画，曰缊曰门，将在斯焉，此之不研，则一切猜度又安所得形上者而称之？是以伏藏之珍，未经发覆，半现之宝，犹待倾湫，隐居尚尔，他复何论？乃子繇即名寻义，为之施启钥之功，运补天之手，勘一药则必另转一关机，立一参则必另开一生面，大似历代老椎，棒喝不袭，而西来大意无不显出也。

衍则如大衍之衍，五十相乘，有何尽藏，才拈一品，而横说竖说，正说旁说，浩乎无有津岸，非特明心灯而破暗，亦多借法喻以解缠矣。夫参与衍，例不自子繇创也，《农经》三品药石，在《别录》及唐、宋诸家皆有衍。子繇既参定《农经》正文，旋取衍《本经》者重衍之，以经出圣人，殊不敢逾越范围，恣谈胸臆。迨隐居以后之本草，子繇取其既衍者而衍之也，其弘阔胜大之言，直借以写其中藏矣。

尝观《农经》三品，上、中犹易立言，至下品而立言稍难矣，至《别录》及唐宋以后，立言益难矣。得子繇而悬河之论始出，则所谓“既启钥以辟门，仍炼石以补漏，明心灯而破暗，假法喻以解缠”者，诚非溢美也。若夫七方十剂，谁不知大、小、缓、急、奇、偶、复如列卦位，缺一即不成方，宣、通、补、泻、燥、湿、重、轻、滑、涩如调鼎羹，失量即不成剂？乃方剂具有体用，而药药具有七方十剂之体用，故助方之立，直欲使药物神奇毕供世用。

无奈经传所传，理则同条，语有异指，而反以成后人之疑城。若不拆以片言，则哗然聚讼，岂特议礼者为然，抑又何以祛蔽而入觉？故子繇就方剂中立断，所以通天下之志，断天下之疑也，如是则遗一不可称乘。而又名“半偈”者何说？盖取四者中分之，核、参所该，衍、断具足，能者从之，将一已函三，何况得二？所以子繇书成，但取核、参示人，而“半偈”名焉。

如来悟道，不用全文，半字满字，此亦死机下者自为周欠尔。子繇殆不欲以声闻障人觉，故著书则不留余义以生疑，命世则姑留不尽以待悟也。夫自烈山以药草救生，伊尹以汤液立教，世岂乏传，而费人者不少，岂夭札之患难消，淳华之功难继哉？则启迪无其人也。求其人，子繇足当之。

会见治鸿术者，尽耀光明，登斯民于寿域，屈指奇书，古今有几？余奇其人并奇其书也固宜，然余既奇其书，则益奇其人。盖子繇应愿而生，定从智慧海中来。能为是书不足奇，所奇者，自绝乳而后，曾不露一隙慧光，而何以能擅作者之奇？今夫纷具而后有核，三立而后有参，畜满而后有衍，听审而后有断，是四者皆于幼慧中植根，而以此求之，群儿戏独不能戏，群儿诵独不能诵，口若胶生，耳若纩塞，形若木偶，了了乎，懵懵乎，而何以能擅作者之奇？

惟九岁时依不远禅坐，现一身世俱空之境，随诣闻谷师，以三语令参，能举心为对。弱冠忽处方药有合，人亦稍稍许之，然父执王公绍隆召听《内经》《难经》，皆有药喻，今日发悲愍心，即以所喻之药喻世也。夫既以所喻之药喻世，则核、参、衍、断何者忍秘，而秘即非秘，文殊之默，迦叶之笑，实已一切摄入。吾所谓大因缘者，如是如是。

钱唐李玄晖具草