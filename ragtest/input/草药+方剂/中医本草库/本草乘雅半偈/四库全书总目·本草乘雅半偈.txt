```markdown
# 四库全书总目·本草乘雅半偈
《本草乘雅半偈》十卷，浙江巡抚采进本。  
明·卢之颐撰，其说谓《神农本经》三百六十五种，应周天之数，无容去取，但古有今无者居三之一，因于《本经》取二百二十二种，又于历代名家所纂，自陶宏景《别录》至李时珍《纲目》诸书内采取一百四十三种，以合三百六十五之数，未免拘牵附会。然考据该洽，辨论亦颇明晰，于诸家药品甄录颇严。虽辞稍枝蔓，而于本草究为有功。其曰“乘雅”者，四数为乘，此书初例有核、有参、有衍、有断，每药之下其目有四，故曰“乘”也。又曰“半偈”者，明末兵燹，佚其旧稿，之颐追忆重修，乃以核、参该衍、断，已非原书之全，故曰“半”也。立名亦可谓僻涩矣。案杭世骏所撰之颐传，称其父复精于医理，尝著《本草纲目博议》，有椒菊双美之疑不能决，得之颐私评而决。因令面判匕药，皆有至理。病亟，趣令之颐成之，历十八年而《本草乘雅》始出。中冠以“先人”字者，即《博议》也，则此书实继其父书而作。惟此本十卷，而世骏传作十二卷，则不知其何故矣。
```