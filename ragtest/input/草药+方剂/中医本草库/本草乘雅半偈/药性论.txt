```markdown
# 药性论

## 土茯苓
气昧甘淡，性平，无毒。主食之可当谷物不觉饥饿，调理中焦止泻，增强体力不嗜睡。健脾胃，强筋骨，祛风湿，利关节，止泄泻，治拘挛骨痛，恶疮痈肿。解汞粉、银朱之毒。

【核曰】生于楚、蜀、闽、浙山箐及海畔山谷中。蔓生如蓴，茎有细点。叶类竹，阔大厚滑，长五六寸。根如菝葜而圆，小者似卵，大者似拳，连缀而生，远不及尺。皮似茯苓，色有赤白，肉似芋薯，味兼甘涩，亦可生啖。入药以白色者为良。《东山经》云：鼓证之山有草焉，名曰荣莫。其叶如柳如竹，其本如卵如拳，食之已风。恐即此也。一名禹余粮，一名石余粮、冷饭块。忌茗及豆。

【参曰】土茯苓者，九土之精气所钟也。一名石，石以量言；一名禹，绩平水土，有如神禹；言余粮者，食之当谷不饥耳。味甘淡，气平和，性无毒。故主调中止泄，黄中通理之为用乎？若健行不睡，强筋骨，治拘挛，利关节，此阴以阳为用，应地无疆，自强不息矣。若淫疮痈肿，侵淫筋骨，以耽淫人，火炽水涸，水位之下，藉土承之，承则化，化则肾火归，而肾水溢矣。

## 神曲
气昧甘辛，性温，无毒。主化水谷宿食，癥结积滞，健脾暖胃。

【核曰】叶氏《水云录》云：五月五日，或六月六日，或三三伏日，用白面百斤，青蒿汁三斤，苍耳草汁、野蓼汁各三斤，赤豆末、杏仁泥各三升，用汁和面、豆、杏末作饼，麻叶、楮叶包罯，如造酱黄法，布帛密覆俟冷。黄衣生取出，日晒燥之。陈久者良。

【参曰】候八神置会之期，集七神司生之物，郁之造曲，使衣生朽败，尘华青黄色也。《周礼》所谓曲衣，《月令》所谓衣曲，桑黄之服也。《易通卦验》云：八神者，树杙于地，四维四中，引绳以正之。故欲置八神者，冬至阳生之日，树八尺之表于地中。盖以阳为神，阴为鬼，亦气之伸者为神，气之屈者为鬼也。人身五藏有七神，藉中黄生阳之气为奠安，乃得神与形俱。七情发而皆中节，斯阴屈遁藏，根尘洞彻，济弱扶倾，运迭枢机，如环之无端耳。设生阳少息，不惟神失奠安，且变生不测矣。神曲藉神木所司之谷曰麦，谓木即生阳之首兆，麦即五气之先机，佐以七神司生之物，郁之成鬯，伸之畅之，鼓中黄之生阳，安五藏之七神。正所以成其始，即所以成其终。其所以成其始，即所以成其终者，以一神而会七神，一藏而叶五藏，乃得成其始，复得成其终，否则偏废而离败矣。诸家陈列功力，即藉中黄生阳之气，敷布化育，宣五谷味，开发上焦，成阳出阴入之为体为用耳。倪维德以之主疗目疾，即洞彻六根六尘之一尘一根耳。又云：生用能发其生气者，即肝得水而沉；熟用能敛其暴气者，即肝得煮而浮。以麦即肝藏之主谷，肝主开窍于目故也。顾浮沉互用之枢机，即生杀敌应之关键耳。

贻我麳麰，帝命率育，继绝续乏之谷也。必候八神置会，集七神司生，诚济弱扶倾，运迭枢机之良剂也。
```