```markdown
# 五用

**汤**  
煎成清液也。补汤需熟，利汤不嫌生。去暴病用之，易升易散，易行经络，故曰：汤者，荡也。（行至高，加酒煎；去湿平寒，加姜；补元气，加枣；发散风寒，加葱；去膈痰，以蜜；开痰结，以姜汁；发表攻里，惟煎取头药，不必再煎查，从缓、从急之不同耳。）

**散**  
研成细末，宜旋制合，久留恐走泄气味，去急病用之。不循经络，只去胃中及脏腑之积，故曰：散者，散也。

**丸**  
作成丸粒，因病不能速去，取其舒缓，逐渐收功，故曰：丸者，缓也。（治上焦如米粒大，治中焦如绿豆大，治下焦如梧桐子大，用水作丸，或稀糊丸，取最易化，治上焦也。用稠糊丸或饭糊丸，取略迟化，能达中焦。或酒、或醋丸者，取其收散之意。去湿痰犯半夏、南星，用生姜汁作稀糊丸，亦取其易化也。以神曲糊丸者，取其消食也。山药糊丸者，取其止涩也。炼蜜丸者，取其迟化而气循经络也。熔蜡丸者，取其难化，能固护药之味，势力全备，直过格而作效也。）

**膏**  
熬成稠膏也。药分量宜多，水煎宜久，渣滓复煎，绞取浓汁熬成。去久病用之，取其力大，滋补胶固，故曰：膏者，胶也。（可服之膏，或水或酒，随熬去滓，调饮。可摩之膏，或油、或醋，随熬随捣，敷患处，盖兼尽药力。）

**渍酒**  
煮药酒也。锉药，以绢袋盛之，入酒罐煮熟，地埋多日，气烈味浓，或攻或补，并著奇功。（补虚损者，宜少饮旋取也；攻风湿症，宜多饮，速取效也。如用酒浸，时日常服更好。）
```