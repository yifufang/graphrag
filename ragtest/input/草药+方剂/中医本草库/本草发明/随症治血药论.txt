```markdown
# 随症治血药论

治血用血药，四物之类是也。请陈其气味专司之要。

川芎，血中气药，通肝经，（性味辛散，）能行血滞于气也。

地黄，血中血药，通肾经，（性味甘寒，）能生真阴之虚。（亦行厥阴与心经。）

当归，血中主药，通肝经，（性味辛温，）能活血和血，各归其经。

芍药，阴分药也，通脾经，（性味酸寒，）能和血，治血虚腹痛也。若求阴药之属，必于此取则焉。此特论血病而求血药之属耳。治者随经损益，摘其一二之所宜为主治可也。如气虚血弱，又当裁制。血虚，以人参补之，阳旺则生阴血也。若四物独能主血分受伤，为气不虚也。辅佐之属，若枸杞子、牛膝、苁蓉、锁阳、益母草、夏枯草、败龟板之类，血虚所宜；若桃仁、红花、苏木、血竭、丹皮之类，血滞所宜；蒲黄、阿胶、地榆、百草霜、棕榈灰之类，血崩所宜；乳香、没药、五灵脂、凌霄花之类，血痛所宜；乳酪、血液之物，血燥所宜。此特其大略耳，宜触类而长之。
```