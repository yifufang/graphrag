```markdown
五脏苦欲补泻法
    肝苦急，急食甘以缓之（甘草）。肝欲散，急食辛以散之（川芎），以辛补之（细辛），以酸泻之（芍药）。肝虚则补之（以生姜、陈皮之类）。虚则补其母，肾乃肝之母也。苦以补肾（熟地、黄柏是也）。如无他症，地黄丸主之。实则泻之（白芍药），如无他症，泻青丸主之。实则泻其子，心乃肝之子也（以甘草泻心）。
    心苦缓，急食酸以收之（五味子）。心欲软，急食咸以软之（芒硝），以咸补之（泽泻），以甘泻之（人参、黄芪、甘草）。心虚则补之（炒盐）。虚则补其母，肝乃心之母。辛以补肝（生姜），如无他症，安神丸主之。实则泻之（甘草），如无他症，重则泻心汤，轻则导赤散。
    脾苦湿，急食苦以燥之（白术）。脾欲缓，急食甘以缓之（甘草），以甘补之（人参），以苦泻之（黄连）。脾虚则补之，（甘草、大枣之类）。虚则补其母，心乃脾之母，（炒盐）补心，如无他症，益黄散主之。实则泻之（枳实），如无他症，泻黄散泻之。肺乃脾之子，（桑白皮）泻肺。
    肺苦气上逆，急食苦以泻之（诃子皮，一作黄芩）。肺欲收，急食酸以收之（白芍药），以辛泻之（桑白皮），以酸补之（五味）。如无他症，阿胶散主之。虚则补其母，脾乃肺之母，（甘草）补脾。实则泻之（桑白皮），如无他症，泻白散泻之。肾乃肺之子，以（泽泻）补肾。
    肾苦燥，急食辛以润之（黄柏）。肾欲坚，急食苦以坚之（知母），以苦补之（黄柏），以咸泻之（泽泻），虚则（熟地、黄柏）补之。虚则补其母，肺乃肾之母，（五味）补肺，如无他症，地黄丸主之。肾本无实，不可泻，故无泻肾之药。注：泽泻泻肾，并非泻去肾的真水，而是泻去肾与膀胱蓄积的邪水，真水亦得其滋养矣。
```