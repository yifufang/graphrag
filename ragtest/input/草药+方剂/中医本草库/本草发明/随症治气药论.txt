## 随症治气药论

治气用气药，气虚则宜补，四君子之类。气实者宜疏导之。  
枳壳利肺气，多服损胸中至高之气。  
青皮泻肝气，多服损真气。木香行中下焦之气，香附快滞气，陈皮泻逆气，紫苏散表气，厚朴泄卫气，沉香降真气，脑麝散真气。槟榔泻至高之气而下行，藿香之馨香上行胃气。（若此之类，其中有行散，有损泄，过剂用之，能治气之标，不能治治气之本。如气虚郁滞，宜补剂中用之则无害。）  
调气用木香，味辛，气上升。如气郁不达，固宜用。若阴火冲上，用之反助火邪矣。必兼知、柏，而少用木香佐之。如肠胃气滞而火盛者，须黄连、黄芩之类兼之。  
丹溪云：气属阳，妄动则为火。凡气有余皆属火，气变为火则上升矣，故上升之气皆属火，故凡气郁皆属火。凡治上升之气，须用川芎、香附、山栀、芩、连等药。《局方》治气，率用香辛燥热走散之药，暂时快利，不知以火济火，病根愈深，真气耗散，阴血干枯而死期迫矣。详见《局方发挥》。