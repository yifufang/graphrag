```markdown
随症治病药品
    如头痛，须用川芎。若不愈，各加引经药。（太阳川芎，少阳柴胡，阳明白芷，太阴苍术，少阴细辛，厥阴吴茱、茱萸。）如巅顶痛，须用藁本，去川芎。
    如腹痛，须用芍药，恶寒而痛加桂，热而痛加黄柏。
    如胁下痛，往来潮热，日晡潮热，须用柴胡。
    如肢节痛，用羌活。（去风湿亦宜用之。）心下痞，用枳实、黄连。（虚痞亦当审用。）
    如肌热及去痰，用黄芩，虚热用黄芪。（肌热及虚汗皆宜用黄芪。）
    如腹胀，用厚朴。（姜汁制，一本有芍药。）如腹中窄狭，须用苍术。
    如脾胃受湿，沉困无力，怠惰好卧，去湿痰，用白术。
    如水泻，用白术、茯苓、芍药，饮水多伤脾，用白术、茯苓、猪苓。
    如去痰，用半夏，热加（黄芩），痰疾加（南星）。胸中寒痰痞塞，用陈皮、白术。多用陈皮泻脾胃。（愚谓：陈皮佐白术能助胃。若多用陈皮无白术，则泄而不补耳。）
    如宿食不消，用黄连、枳实。（佐以曲、蘖亦好。）
    如破滞气，用枳壳。高者用之。（枳壳损胸中至高之气，二三服而已，不可多服。）
    如去滞气，用青皮。多服泻人真气。（如小腹痛亦用之。胁痛醋炒用，亦不可多。）
    如胸中烦热，用栀子。
    如腹中实热结燥，用大黄、芒硝。
    如去上焦湿热，须用黄芩泻肺火也。
    如去中焦湿热痛，用黄连泻心火也。
    如去下焦湿肿及痛，并膀胱有火邪者。（须知母、黄柏、酒防己、草龙胆。）
    如小便黄者，用黄柏；数者、涩者，加泽泻。（如茎中痛者，用甘草梢。）
    如气刺痛，用枳壳，看何部分，以引经药导使之行则可。
    如血刺痛，用当归，详上下，用根梢。如和血，须用当归。凡血受病者，皆宜用当归。如破滞血，用桃仁、苏木。如补血不足，用甘草。如补气，用人参。调气，须用木香。如凡病渴者，用干葛、茯苓，禁用半夏。
    如胃脘痛，用草豆蔻，（寒痛则可，胃中有火不宜。）如惊悸恍惚，用茯神。
    凡用纯寒、纯热药，必用甘草以缓其力，寒热相杂亦用之，以调和其性，中满者禁用。
```