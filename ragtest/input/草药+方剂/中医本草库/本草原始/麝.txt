```markdown
# 麝

麝出中台山谷，及益州、雍州山中。今陕西、益州、河东诸路山中皆有之，而秦州、文州诸蛮中尤多。其形似獐而小，其香正在阴前皮内，别有膜裹之。春分取之，生者益良。一说香有三种：第一生香，麝于夏食蛇虫多，至寒则香满，入春急痛，自以爪子剔出之，落处草木皆焦黄，此极难得。今人带真香过园中，瓜果皆不实，此其验也。其次脐香，乃捕得杀取者。又其次心结香，麝被大兽捕逐惊畏，失心狂走，颠坠崖谷而毙。人有得之，破心，见血流出作块者是也，不堪入药。又一种水麝，其香更奇好。脐中皆水，沥一滴于斗水中，用洒衣物，其香不歇。唐天宝初，虞人尝获一水麝，诏养于囿中，每取以针刺其脐，捻以真雄黄，则其创复合。其香气倍于肉麝。近世不复闻有之。《尔雅》谓麝为麝父。释兽云：麝父，麕足。麝如小鹿，有香，故其文从鹿从射。或云：麝父之香来射，故名麝。时珍曰：麝之香气远射，故谓之麝。其形似獐，故俗呼香獐。

麝脐香【气味】辛，温，无毒。
【主治】辟恶气，杀鬼精物，去三虫蛊毒，温疟惊痫。久服除邪，不梦寤魇魅。○疗诸凶邪鬼气，中恶，心腹暴痛，胀急痞满，风毒，去面䵴，目中肤翳。妇人产难，堕胎。通神仙。○佩服及置枕间，辟恶梦，及尸疰鬼气。又疗蛇毒。○治蛇蚕咬，沙虫、溪瘴毒，辟蛊气，杀脏腑虫。治疟疾，吐风痰，疗一切虚损恶病。纳子宫，暖水脏，止冷带下。○熟水研服一粒，治小儿惊痫客忤，镇心安，止小便利。又能蚀一切痈疮脓水。○除百病。治一切恶气及惊怖恍惚。○疗鼻窒不闻香臭。○通诸窍，开经络，透肌骨，解酒毒。○消瓜果食积，治中风、中气、中恶，痰厥，积聚癥瘕。

麝，《本经》上品。肉食之不畏蛇。
真麝香开之即远闻，久放且不生白朴。市者有以真香些须，杂以荔枝末，或炒鸡子黄为末，或炮枣肉，或酒制大黄等物搀入，裹以四足膝皮充卖。用者不可不辨。
【修治】敩曰：凡使麝香，用当门子尤妙。以子日开之，微研用，不必苦细也。
甄权曰：苦、辛，忌大蒜。李廷飞曰：麝香不可近鼻，有白虫入脑，患癞。久带，其香透关，令人成异疾。
《经验方》：治小儿邪疟，以麝香研墨，画“去邪辟魔”四字于额上，愈。
夏子益《奇疾方》：治口内肉球，有根如线五寸余，如钗股，吐出乃能食物，捻之则痛彻心者，麝香一钱，研水服之，日三，自消。○治鼠咬人，麝香封之，用帛子系之妙。
```