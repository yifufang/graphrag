```markdown
苏方木  
树似菴罗，叶如榆叶而无涩，抽条长丈许，花黄。子生青、熟黑。海岛有苏方国，其地产此木，故名苏方木。今人省呼为苏木耳。  

【气味】甘、咸，平，无毒。  

【主治】破血，产后血胀闷欲死者，水煮五两，取浓汁服。妇人血气心腹痛，月候不调及蓐劳，排脓止痛，消痈肿，扑损瘀血，女人失音血噤，赤白痢，并后分急痛。○霍乱呕逆，及人常呕吐，水煎服之效。○破疮疡死血，产后败血。  

苏方木，《唐本草》。俗呼苏木。用染色者。  

谨按：徐表《南海记》：生海畔，叶似绛木，若女贞。味平无毒。主虚劳血癖，气壅滞，产后恶露不安，心腹搅痛，及经络不通，男女中风，口噤不语，并宜细研乳头香末方寸匕，以酒煎苏方木，去滓调服，立吐恶物，差。
```