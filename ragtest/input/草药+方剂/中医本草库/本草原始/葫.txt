```text
葫
    大蒜也。处处有之。每颗六七瓣，初种一瓣，当年便成独子葫，至明年则复其本矣。其花中有实，亦作葫瓣状而极小，亦可种之。张骞使西域得大蒜，则此物汉始有之。以其自胡中来，故名葫。

蒜，小蒜也。处处有之，根苗皆如葫而细小。许氏《说文》谓之荤菜。《尔，雅》曰蒚，即此也。中国初惟有此，后因汉得葫于西域，遂呼此为小蒜。蒜，字从祘，音蒜，谐声也；又象蒜根之形。
    葫【气味】辛，温，有毒。
    【主治】归五脏，散痈肿（匿/虫）疮，除风邪，杀毒气。○下气，消谷，化肉。○去水恶瘴气，除风湿，破冷气，烂痃癖，伏邪恶，宣通温补，疗疮癣，杀鬼去痛。健脾胃，治肾气，止霍乱转筋腹痛，除邪祟，解温疫，疗劳疟冷风，傅风损冷痛，恶疮、蛇虫、蛊毒、溪毒、沙虱，并捣贴之。熟醋浸，经年者良。○温水捣烂服，治中暑不醒。捣贴足心，止鼻衄。和豆豉丸服，治暴下血，通水道。
    蒜【气味】辛，温，有小毒。
    【主治】归脾肾，主霍乱腹中不安，消谷，理胃温中，除邪痹毒气。主溪毒。○下气，治蛊毒。傅蛇虫、沙虱疮。○涂丁肿甚良。葫蒜久食损人目。
    葫蒜，《别录》下品。
    葫蒜，皆八月下种。春食苗，夏初食薹，五月食根。北人食之最多。
    朱震亨曰：大蒜属火，性热喜散，快膈，善化肉，暑月人多食之。伤气之祸，积久自见。养生者忌之。化肉之功，不足论也。
    汪颖曰：多食伤肺、伤脾、伤肝胆，生痰助火，昏神。合蜜食杀人。
    寇宗奭曰：葫气极荤，置臭肉中，反能掩臭。凡中暑毒人，烂嚼三、两瓣，以温水送之下咽，即苏。但不得饮冷水。又鼻衄不止者，捣贴足心，衄止即拭去。
    李时珍曰：尝有一妇，衄血一昼夜不止，已经一时，诸治不效。予以蒜敷足心，即时血止，真奇方也。
    叶石林《避暑录话》云：一仆暑月驰马，忽仆地欲绝，同舍王相教用大蒜及道上热土各一握，研烂，以新汲水一盏，和，取汁，抉齿灌之，少顷即苏。相传徐州市门，忽有版书此方，咸以为神仙救人云。
    按：李绛《兵部手集方》云：毒疮肿毒，号叫卧眠不得，人不得识别者，取独头蒜两颗，捣烂，麻油和，厚傅疮上，干即易之，屡验。卢垣侍郎肩上疮作，连心痛闷，用此便差。又李仆射患脑痈久不瘥，用此亦差。又葛洪《肘后方》云：凡背肿，取独囊大蒜横截一分，安肿头上，炷艾如梧子大，灸蒜百壮，不觉渐消，多灸为善，勿令太热，若觉痛即擎起蒜。焦更换新者，勿令损皮肉。洪尝苦小腹下患一大肿，灸之亦差。又江宁府紫极宫刻石记其事云：但是发背痈疽，恶疮肿核，初起有异，皆可灸之，不计壮数。惟要痛者灸至不痛，不痛者灸至痛极而止。疣赘之类灸之，亦便成痴自脱，其效如神。乃知方书无空言者。但人不能以意详审，则不得尽应耳。
    蒜之为物也，味久而不变，可以资生，可以致远，化臭腐为神奇，调鼎俎，代醯酱。携之旅涂，则炎风瘴雨不能加，食餲腊毒不能害。夏月食之解暑气。北方食肉面尤不可无。乃食经之上品，民生之多助者也。
    李时珍曰：按李迅《论蒜钱灸法》云：痈疽之法，着灸胜于用药。缘热毒中鬲，上下不通。必得毒气发泄，然后解散。凡初发一日之内，便用大独头蒜切如小钱厚，贴顶上灸之。三壮一易，大约以百壮为率。一使疮不开大，二使内肉不坏，三使疮口易合，一举而三得之。但头及项以上，切不可用此，恐引气上，更生大祸也。又史源记蒜灸之功云：母氏背胛作痒，有赤晕半寸，白粒如黍。灸二七壮，其赤随消。信宿，有赤流下长二寸。举家归咎于灸。外医用膏护之，日增一晕，二十二日，横斜约六、七寸，痛楚不胜。或言一尼病此，得灸而愈。予奔问之。尼云：剧时昏不知人，但闻范奉议坐守灸八百余壮方苏，约艾一筛。予亟归，以炷如银杏大，灸十数，殊不觉；乃灸四旁赤处，皆痛。每一壮烬则赤随缩入，三十余壮，赤晕收退。盖灸迟则初发处肉已坏，故不痛，直待灸到好肉方痛也。至夜则火焮于背，疮高阜而热，夜得安寝矣。至晓如覆一瓯，高三、四寸，上有百数小窍，色正黑，调理而安。盖高阜者，毒外出也。小窍多，毒不聚也。色正黑，皮肉坏也。非艾火出其毒于坏肉之里，则内逼五脏而危矣。庸医敷贴凉冷消散之说，何可信哉？
```