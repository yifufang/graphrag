# 葱

冬葱、汉葱、胡葱、茖葱，共四种。冬葱夏季衰退冬季旺盛，茎叶俱柔美，分茎栽种无子；汉葱冬季枯萎，茎实硬而味淡；胡葱茎叶粗短，根如金灯；茖葱生于山谷。入药以冬葱最佳，气味亦佳。《医学入门》曰：葱，空也，其叶中空，故名葱。一云：葱，青白色也。《尔雅翼》云：西域有葱岭，其山高大，上悉生葱，故以名焉。

茎白【气味】辛，平。叶：温。根须：平。并无毒  
【主治】作汤，治伤寒寒热，中风面目浮肿，能出汗。○伤寒骨肉碎痛，喉痹不通，安胎，归目，益目睛，除肝中邪气，安中利五脏，杀百药毒。根治伤寒头痛。○主天行时疾，头痛热狂，霍乱转筋，及奔豚气、脚气、心腹痛，目眩，止心迷闷。○通关节，止衄血，利大小便。○治阳明下痢、下血。达表和里，止血。○除风湿，身痛麻痹，虫积心痛，止大人阳脱，阴毒腹痛；小儿盘肠内钓，妇人妊娠溺血，通乳汁，散乳痈，利耳鸣，涂猘犬伤，制蚯蚓毒。○杀一切鱼、肉毒。○汁能消玉为水，化五石。

实俗呼葱子。【气味】辛，大温，无毒。  
【主治】明目，补中气不足。温中益精。

葱初生曰葱针，叶曰葱青，衣曰葱袍，茎曰葱白，叶中涕曰葱苒，根曰葱须。  
葱，《别录》中品。

元素曰：味辛而甘平，气厚味薄，升也，阳也。入手太阴、足阳明经。  
宗奭曰：葱主发散，多食昏人神。思邈曰：正月食生葱，令人面上起游风。生葱同蜜食，作下痢。烧葱同蜜食，壅气杀人。  
仲景曰：生葱同枣子食令人病。同夫雉肉食多令人病血。  
孟诜曰：葱宜冬月食，不可过多，损须发，动人虚气上冲，五脏闭绝，为其开节出汗之故也。  
李时珍曰：服地黄、常山人忌食葱。又曰：葱乃释家五荤之一。生辛散，熟甘温。外实中空，肺之菜也。肺病宜食之。肺主气，外应皮毛，其合阳明。故所治之症，多属太阴、阳明，皆取其发散通气之功。通气故能解毒及理血病。气者，血之帅也，气通则血活矣。金疮磕损，折伤血出，疼痛不止者。

王璆《百一方》用葱白、砂糖等分，研，封之。其痛立止，更无疤痕也。葱叶亦可用。又葱管吹盐入玉茎内治小便不通及转脬危急者极有捷效。子尝用治数人，得验。  
崔氏《纂要》：治卒中恶死，或先病，或平居寝卧，奄忽而死，皆是中恶。急取葱心黄刺入鼻孔中，男左女右，入七八寸，鼻、目血出即苏。又法：用葱针入耳中五寸，以鼻中血出即活也。如无血出，即不可治矣。此扁鹊秘方也。活人无数。

崔给事顷在泽、潞，与李抱真作判官。李相方以球杖按球子，其军将以杖相格，承势不能止，因伤李相拇指，并爪甲擘裂。遽索金疮药裹之，强坐频索酒，饮至数杯已过量，而面色愈青，忍痛不止。有军吏言，取葱新折者，使入煻灰火，煨熟剥皮，擘开，其间有涕，取傅损处。仍多煨，取续续易热者。凡三易之，面色却赤，斯须云：已不痛。凡十数度易，用热葱并涕裹缠，遂毕席笑语。  
夏子益《奇疾方》治血壅怪病，人遍身忽然肉出如锥，既痒且痛，不能饮食，名血壅。不速治，必溃脓血而死。以赤皮葱烧灰淋洗，饮豉汤数盏自安。  
治自缢死，葱心刺耳鼻中，有血出即苏。  
许学士《本事方》：治小便闭胀不通，不治杀人。葱白三斤，切，炒，帕包二个，更互熨小腹，气透即通也。  
蚯蚓化水：葱一枝，将蚯蚓去泥，以盐涂之，内入中化为水。见《食物本草》。