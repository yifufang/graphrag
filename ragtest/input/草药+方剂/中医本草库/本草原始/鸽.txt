```markdown
# 鸽

处处有家畜之。毛色品第最多，惟白鸽入药。凡鸟皆雄乘雌，此独雌乘雄。其性淫而易合，故名鸽。《食疗本草》名鹑鸽。鹑者，其声也。张九龄以鸽传书，目为飞奴。

白鸽肉【气味】咸，平，无毒。
【主治】解诸药毒，及人马久患疥，食之立愈。调精益气，治恶疮疥癣，风疮白癜疠疡风，炒熟酒服。虽益人，食多恐减药力。

血【主治】解诸药、百蛊毒。
○卵【主治】解疮痘毒。

屎【气味】辛，温，微毒。
【主治】人、马疥疮，炒研傅之。驴马和草饲之。
○消肿及腹中痞块。
○消瘰疬诸疮。疗破伤风及阴毒垂死者，杀虫。

屎，左盘，故《宣明方》名左盘龙。治阴症腹痛，面青甚者，用鸽屎一大抄，研末，极热酒一钟，和匀澄清，顿服即愈。

《圣惠方》：治反花疮初生，恶肉如米粒，破之血出，肉随生，反出于外，用鸽屎三两，炒黄为末，温浆水洗后傅之。

戏术：以细鸽一对，剪去翅养熟，冬月以猛火烧地热，去火用罩将鸽盖住，近罩急敲锣鼓，则鸽爪热而跳跃，如此三四次，虽置冷地，听锣摘之声，亦自跳矣。名曰飞奴交舞。
○白鸽肉，每至除夜，煮炙饲儿，仍以毛煎汤浴之，则出痘稀少。

白鸽，宋《嘉祐》。
```