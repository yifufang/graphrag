```markdown
夏枯草
    始生蜀郡川谷，今河东、淮浙州郡亦有之。冬至后生，叶似旋覆。三月、四月开花作穗，紫白色，似丹参花。四月采。震亨曰：此草夏至后即枯，盖禀纯阳之气，得阴气即枯，故名夏枯草。
    【性味】苦、辛，性寒，无毒。
    【主治】寒热瘰疬，鼠瘘头疮，破癥，散瘿结气，脚肿湿痹，轻身。
    夏枯草，《本经》下品。四月收采。
    《卫生简易方》：治扑伤金疮，夏枯草口嚼烂，罯上即愈。
    《简要济众》：治肝虚目睛痛，冷泪不止，羞明怕日：夏枯草半两，香附一两，共为末。每一钱，不拘时，腊茶调下。
```