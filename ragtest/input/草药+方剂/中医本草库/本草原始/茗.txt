```markdown
# 茗

茗，即茶。今闽、浙、蜀、荆、江、湖、淮南山中皆有之。《尔雅》所谓槚，苦梌。郭璞云：木小似栀子，冬生叶，可煮作羹饮。今呼早采者为茶，晚采，为茗。《茶经》云：茶者，南方佳木，自一尺二尺，至数十尺。其巴川、峡山有两人合抱者，伐而掇之。木如瓜芦，叶如栀子，花如白蔷薇，实如栟榈，蒂如丁香，根如胡桃。其名一曰茶，二曰槚，三曰蔎，四曰茗，五曰荈。今通谓之茶。茶，荼，声近，故呼之。杨慎《丹铅录》云：茶即古荼字。诗云“谁谓荼苦，其甘如荠”是也。

【气味】苦、甘，微寒，无毒。

【主治】瘘疮，利小便，去痰热，止渴，令人少睡，有力悦志。○下气消食。作饮加茱萸、葱、姜良。○破热气，除瘴气，利大小肠。○清头目，治中风昏愦，多睡不醒。○治伤暑。合醋，治泄痢甚效。○炒煎饮，治热毒，赤白痢。同芎䓖、葱白煎饮，止头痛。○浓煎，吐风热痰涎。

茗，细茶宜人，粗茶损人。少饮则醒神思，多饮则致疾病。《唐本草》。

茶，清明采者上，谷雨采者次之。古人谓茶为雀舌、麦颗，言其至嫩也。又有新芽一发，便长寸余，其粗如针，最为上品。其根干、水土，力皆有余故也。

藏器曰：苦，寒，久服令人瘦，去人脂，使人不睡。饮之宜热，冷则聚痰。胡洽曰：与榧同食，令人身重。李廷飞曰：大渴及酒后饮茶，入肾经，令人腰脚、膀胱冷痛，兼患水肿、挛痹诸疾。大抵饮茶宜少，不饮尤佳，空腹最忌之。时珍曰：服葳灵仙、土茯苓，忌饮茶。

毛文锡《茶谱》云：蒙山有五顶，上有茶园。其中顶曰上清峰。昔有僧人病冷且久，遇一老父，谓曰：蒙之中顶茶，当以春分之先后，多构人力，俟雷发声，并手采摘，三日而止。若获一两，以本处水煎服，即能祛宿疾；二两，当眼前无疾；三两，能固肌骨；四两，即为地仙矣。其僧如说，获一两余服之，未尽而疾瘳。其四顶茶园，采摘不废，惟中峰草木繁密，云雾蔽亏，鸷兽时出，故人迹不到矣。近岁稍贵此品，制作亦精于他处。
```