# 威灵仙

威灵仙  
始生商州上洛山及华山并平泽，今陕西、河东、河北、汴东、江湖州郡皆有之。初生比众草最先，茎如钗股，四棱。叶如柳叶作层，每层六七叶如车轮，有六层至七层者。七月内生花，六出，浅紫或碧白色，作穗似莆台子，亦有似菊花头者。实青色，根稠密多须，长者二尺许。初时黄黑色，干则黑色，俗呼铁角威灵，灵仙。《本草纲目》云：威，言其性猛也；灵仙，言其功神也。

【气味】苦，温，无毒。  
【主治】诸风，宣通五脏，去腹内冷滞，心膈痰水，久积癥瘕，痃癖气块，膀胱宿脓恶水，腰膝冷疼。疗折伤。久服无温疫、疟。○推新旧积滞，消胸中痰唾。散皮肤、大肠风邪。多服疏人五脏真气，弱者不可服。  

威灵仙，宋《开宝》。九月至十二月采根，阴干。余月不堪采。  
元素曰：味甘，纯阳，入太阳经。杲曰：可升可降，阴中之阳也。○恶茶及面汤。  

先时，商州有人患重足不履地数十年，良医殚技莫能疗，亲置之道傍，以求救者。遇一新罗僧见之，告曰：此疾一药可活，但不知此土有否。因为之入山求索，果得，乃威灵仙也。遣服，数日平复。  

《千金方》：治腰脚痛，威灵仙为末，空腹时用酒调服一钱，逐日以微利为度。