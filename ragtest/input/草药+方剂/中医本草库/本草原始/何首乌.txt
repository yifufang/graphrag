```markdown
# 何首乌

何首乌本出顺州南河县，岭外、江南诸州亦有，今在处有之，以西洛嵩山及南京柘城县者为胜。春生苗，叶叶相对，如山芋而不光泽。其茎蔓延竹木墙壁间。夏秋开黄白花，似葛勒花。结子有棱，似荞麦而细小，才如粟米大。秋冬取根，大者如拳，各有五棱瓣，似小甜瓜。有赤白二种，赤者雄，白者雌。此药本名交藤，因何首乌服之有效而得名也。

## 气味
苦涩，微温，无毒。

## 主治
瘰疬，消痈肿，疗头面风疮。治五痔，止心痛，益血气，黑髭发，悦颜色。久服长筋骨，益精髓，延年不老。亦治妇人产后及带下诸疾。○久服令人有子。治腹脏一切宿疾，冷气肠风。○泻肝风。

何首乌，一名陈知白。一名交藤，一名夜合，一名地精。名赤葛。名马肝石，一名九真藤。形有长圆，大小俱有棱。雄者肉浅红，雌者肉淡白。

茯苓为之使，忌猪血、无鳞鱼、蒜、葱、莱菔、铁器。

何首乌者，顺州南河县人。祖名能嗣，父名延秀。能嗣本名田儿，生而阉弱，年五十八，无妻子。常慕道术，随师在山。一日醉卧山野，忽见有藤二枝，相去三尺余，苗蔓相交，久而方解，解了又交。田儿惊讶其异，至旦遂掘其根，归问诸人，无识者。后有山老忽来，示之。答曰：子既无嗣，其藤乃异，此恐是神仙之药，何不服之？遂杵为末，空心酒服一钱，服数月，似强健，因此常服。又加二钱，服之经年，旧疾皆痊，发乌容少。数年之内即有子，名延秀，亦服是药，皆寿百六十岁。生数子，年百三十岁，发犹黑。

明州刺史李远传录经验：何首乌所出顺州南河县，韶州、潮州、恩州、贺州、广州、潘州及岭南四会县者为上，邕州、桂州、康州、春州、勤州、高州、循州晋兴县出者次之，真仙草也。五十年者如拳大，号山奴。服之一年，髭鬓青黑；一百年者如碗大，号山哥。服之一年，颜色红悦；一百五十年如盆大，号山伯。服之一年，齿落重生；二百年如斗栲栳大，号山翁。服之一年，颜如童子，行及奔马；三百年如三斗栲栳大，号山精。服之一年，延龄，纯阳之体，久服成地仙。

嘉靖初，邵应节真人以七宝美髯丹方上进。世宗皇帝服饵有效，连生皇嗣。于是何首乌之方天下大行。宋怀州知州李治，与一武官同官，怪其年七十余而轻健，面如渥丹，能饮食。叩其术，则服何首乌丸也，乃传其方。后得病，盛暑中半体无汗已二年，窃自忧之。造丸服至年余，汗遂浃体。其活血治风之功，大有补益。其方用赤白何首乌各半斤，米泔浸三日夜，竹刀刮去皮，切，焙，石臼中捣为末，炼蜜丸梧桐子大，每空心温酒下五十丸。亦可末服。
```