# 水银

**一名汞**。生于符陵平土。出自丹砂，乃是山中采粗次朱砂，作炉，置砂于中，下承以水，上覆以盆，外加火煅养，则烟飞于上，水银溜于下。其状似水如银，故名水银。

【气味】辛，寒，有毒。君药也。

【主治】疹瘘痂疡白秃，杀皮肤中虱，堕胎，除热，杀金银铜锡毒。镕化还复为丹。久服神仙不死。  
○以傅男子阴，阴消无气。  
○利水道，去热毒。  
○主天行热疾，除风，安神镇心，治恶疮瘑疥，杀虫，催生，下死胎。  
○治小儿惊热涎潮。  
○镇坠痰逆呕吐、反胃。

宗奭曰：水银得铅则凝，得硫则结，并枣肉则散。别法煅为腻粉、粉霜，唾研之毙虱。铜得之则明，灌尸中则后腐，以金银铜铁置其上则浮，得紫河车则伏，得川椒则收。可以勾金，可为涌泉匮，盖藉死水银之气也。盛葫芦中，免其走失。  
○之才曰：畏慈石、砒霜。

藏器曰：水银入耳，能食人脑至尽。入肉令百节挛缩，倒阴绝阳。人患疮疥，多以水银涂之，性滑重，真入肉，宜谨之。头疮切不可用，恐入经络，必缓筋骨，百药不治也。

宗奭曰：水银入药，虽各有所法，极须审谨，有毒故也。妇人多服绝娠。今有水银烧成丹砂，医人不晓误用，不可不谨。

李楼《怪证方》云：一女年十四，腕软处生物如黄豆大，半在肉中，红紫色，痛甚，诸药不效。一方以水银四两，白纸二张揉熟，蘸水银擦之，三日自落而愈。