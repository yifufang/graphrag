```markdown
青蒿
    《本经》原名草蒿。蒿，草之高者也。始生华阴川泽，今处处有之。春生苗，叶极细软。至夏高四五尺，秋后开细淡黄花，花下便结子如粟米大，八、九月采根、茎、子、叶，并入药用。此蒿独青，异于诸蒿，故名青蒿。
    【气味】苦，寒，无毒。
    【主治】疥瘘痂痒恶疮，杀虱。治留热在骨节间，明目，鬼气尸疰伏留。妇人血气腹内满及冷热久痢。秋冬用子，春夏用苗，并捣汁服。亦暴干为末，小便入酒和服。○补中益气，轻身，补劳，驻颜色，长毛发令黑，不老，兼去蒜发。杀风毒，心痛，热黄，生捣汁服，并贴之。○治疟疾寒热。○生捣傅金疮，止血止疼良。○烧灰隔纸淋汁，和石灰煎，治恶疮瘜肉黡瘢。
    雷公云：凡使，惟中为妙，到膝即仰，到腰即俯。使子勿使叶，使根勿使茎，四件若同使，翻然成痼疾。采得叶用，七岁儿七个，溺浸七日七夜，漉出晒干。
    青蒿，《本经》下品。
    青蒿 伏硫黄。
    《百一方》：治蜂叮人，嚼青蒿傅患处，即差。
```