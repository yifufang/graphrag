# 玉泉

弘景曰：此当是玉之精华者。质色明澈，可消之为水，故名玉泉。又一名玉浆，一名璚浆。○宗奭曰：《本经》言玉泉。陶氏言：玉为水，故名玉泉。如此则当言玉水，不当言玉泉。泉乃流布之义。今详泉字乃浆之误，去古既远，文字脱谬也。《道藏经》有金饭、玉浆之文，唐李商隐有“琼浆未饮结成冰”之诗，是采玉为浆，断无疑矣。

【气味】甘，平，无毒。畏款冬花、青竹。

【主治】五脏百病，柔筋强骨，安魂魄，长肌肉，益气，利血脉。久服耐寒暑，不饥渴，不老。人临死服五斤，三年色不变。疗妇人带下十二病，除气癃，明耳目。久服轻身长年。○治血块。

【修治】青霞子曰：作玉浆法：玉屑一升，地榆草一升，稻米一升，取白露二升，铜器中煮米熟，绞汁。玉屑化为水，名曰玉液。以药纳杯中，所谓神仙玉浆也。

后魏李预得餐玉之法，乃采访蓝田，掘得若环璧杂器形者，大小百余枚，捶作屑，日食之，经年云有效验，而好酒损志。及疾笃，谓妻子曰：服玉当屏居山林，排弃嗜欲，而吾酒色不绝，自致于死，非药之过也。尸体必当有异于人，勿使速殡，令后人知餐服之功。时七月中旬，长安毒热，停尸四日，而体色不变，口无秽气。○赤松子以玄虫血渍玉为水服之，故能乘烟霞上下。董君异常以玉醴与盲人服，旬日而目愈也。