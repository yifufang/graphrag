```markdown
假苏
    苏恭曰：即菜中荆芥是也。《别录》名姜芥。始生汉中川泽，今处处有之。叶似落藜而细，初生辛香可啖，人取作生菜。古方稀用，近世医家治头风虚劳疮疥，妇人血风等为要药，并取花实成穗者，暴干入药。曰苏、曰姜、曰芥，皆因气味辛香而似三物也，今人惟呼荆芥。
    【气味】辛温，无毒。
    【主治】寒热鼠瘘，瘰疬生疮，破结聚气，下瘀血，除湿疸。○去邪，除劳渴冷风，出汗，煮汁服之。捣烂醋和，傅丁肿。○单用治恶风贼风，口面㖞斜，遍身痿痹，心虚忘事，益力添精，辟邪毒气，通利血脉，传送五脏不足气，助脾胃。○主血劳，风气壅满，背脊疼痛，虚汗，理丈夫脚气，筋骨烦疼，及阴阳毒，伤寒头痛，头旋目眩，手、足筋急。○利五脏，消食下气，醒酒。作菜生熟皆可食，并煎茶饮之。以豉汁煎服，治暴伤寒能发汗。○治妇人血风及疮疥为要药。○产后中风，身强直，研末酒服。○散风热，清头目，利咽喉，消疮肿，治项强，目中黑花，及生疮阴㿗，吐血衄血，下血血痢，崩中痔漏。
    荆芥，《本经》中品。花似扫帚。夏末采收。
    作菜食久，动渴疾，熏人五脏神。反驴肉、无鳞鱼及蟹。
    元素曰：气味俱薄，浮而升，阳也。肝经气分药也，能搜肝气。
    《经验方》：治产后中风，荆芥穗子微炒，为末，酒服二钱匕，效。
```