```markdown
口津唾
    李时珍曰：人舌下有四窍，两窍通心气，两窍通肾液。心气流入舌下为神水，肾液流入舌下为灵液，道家谓之金浆、玉醴。溢为醴泉，聚为华池，散为津液，降为甘露，所以灌溉脏腑，润泽肢体。故修养家咽津纳气，谓之清水灌灵根。人能终日不唾，则精气常留，颜色不槁；若久唾，则损精气成肺病，皮肤枯涸。故曰：远唾不如近唾，近唾不如不唾。人有病，则心肾不交，肾水不上，故津液干而真气耗也。越人《难经》云：肾主五液，入肝为泪，入肺为涕，入脾为涎，入心为汗，自入为唾也。俗呼吐沫。
    津唾【气味】甘、咸，平，无毒。
    【主治】疮肿疥癣，齇疱，五更未语者，频涂擦之。又明目退翳，消肿解毒，辟邪，粉水银。
    《范东阳方》云：凡人魇死，不得叫呼，但痛咬脚跟及拇指里际，多唾其面，徐徐唤之，自省也。
```