# 酒

秫、黍、粳、糯、麦、粟，均可酿造，唯糯米、黍米、面曲所酿者为佳。《饮膳》标题称：酒之清者曰酿，浊者曰盎；厚者曰醇，薄者曰醨；重酿曰酎，一宿曰醴；美者曰醑，未榨者曰醅；红者曰醍，绿者曰醽，白者曰醝。按许氏《说文》云：酒，就也。所以就人之善恶也。一说酒字，篆文象酒在卣中之状。

【气味】苦、甘、辛，大热，无毒。

【主治】行药势，杀百邪毒气。○通血脉，厚肠胃，润皮肤，散湿气，消忧发怒，宣言畅意。养脾气，扶肝，除风下气。○解马肉、桐油毒，丹石发动诸病，热饮之甚良。

陶弘景曰：大寒凝海，惟酒不冰。明其性热，独冠群物。药家多用，以行其势。人若饮多则体弊神昏，是其有毒故也。

《博物志》云：王肃、张衡、马均三人，冒雾晨行。一人饮酒，一人食粥，一人空腹。空腹者死，食粥者病，饮酒者健。此酒势辟恶，胜于他食之效也。

孟诜曰：久饮伤神损寿，软筋骨，动气痢。醉卧当风，则成癜风。醉浴冷水成痛痹症。服丹砂人饮之，头痛吐血。

陈藏器曰：凡酒忌诸甜物。酒浆照人无影不可饮；酒合乳饮，令人气结；同牛肉食，令人生虫；酒后卧黍穰，食猪肉，患大风。○中酒毒者，枳椇、葛花、赤豆花、绿豆粉解之。寒胜热也。

朱震亨曰：本草止言酒热有毒，不言其湿中发热，近于相火。醉后振寒战栗可见矣。又性喜升，气必随之。痰郁于上，溺涩于津，恣饮寒凉，其热内郁，肺气大伤。其始也病浅，或呕吐，或自汗，或疮疥，或鼻齇，或泻痢，或心脾痛，尚可散去之。其久也病深，或消渴，或内疽，或肺痿，或鼓胀，或失明，或哮喘，或劳瘵，或癫痫，或痔漏，为难名之病，非具眼未易处也。可不谨乎？

汪颖曰：人知戒早饮，而不知夜饮更甚。既醉既饱，睡而就枕，热壅伤心伤目，夜气收敛，酒以发之，乱其清明，劳其脾胃，停湿生痰，动火助欲，因而致病者多矣。朱子云：以醉为节可也。

李时珍曰：酒，天之美禄也。面曲之酒，少饮则和血行气，壮神御寒，消愁遣兴；痛饮则生痰动火，耗血亡精，烂胃腐肠，蒸筋溃髓。邵尧夫诗云：美酒饮教微醉后。好花看到半开时。陶靖节亦云：读书不求甚解，饮酒最喜微酡，此得饮酒之妙，所谓醉中趣，壶中天者也。若夫沉湎无度，以醉为常者，轻则致疾，甚则丧国亡家而陨躯命，其害可胜言哉！此大禹所以疏仪狄，周公所以著《酒诰》为世范戒也。

宗奭曰：《战国策》云：帝女仪狄造酒，进之于禹。《说文》曰：少康造酒。然本草已著酒名，《素问》亦有酒浆，则酒自黄帝始，非仪狄、少康，明矣。