```markdown
# 妇人月水

时珍曰：妇人，属阴类，以血为主。其血上应太阴，下应海潮。月有盈亏，潮有朝夕。月事一月一行，与之相符，故谓之月水、月信、月经。经者，常也，有常轨也。《素问》名天癸，谓天一生水也。邪术家谓之红铅，谬名也。

月水【气味】咸，平，无毒。
【主治】解毒箭，并女劳复。

月经衣【主治】金疮血涌出，炙热熨之。又主虎狼伤，及箭镞入腹。

《博物志》方：令妇不妒，取妇人月水布，裹虾蟆于厕前一尺，入地五寸埋之。○《集验方》：治剥马刺伤，以妇人月水涂之，效。○女人之经，一月一行。其常也。或先或后，或通或塞，其病也。复有变常，而古人并未言及者，不可不知。有行期只吐血、衄血，或眼耳出血者，是谓逆行；有三月一行者，是谓居经，俗名按季；有一年一行，是谓避年；有一生不行而受胎者，是谓暗经；有受胎之后，月月行经而产子者，是谓盛胎，俗名垢胎；有受胎数月，红忽大下，而胎不陨者，是谓漏胎，此虽以气血有余、不足而言，则亦异于常矣。女子二七天癸至，七七天癸绝，其常也；有女年十二、十三而产子，如褚记室所载，平江苏达乡女，十二受孕者；有妇年五十、六十而产子，如《辽史》所载，亟普妻六十余，生二男一女。此人异常之尤者也。学医者，于此类亦宜留心焉。
```