```markdown
# 鲫鱼

卿鱼  
所在池泽有之。形似小鲤鱼，色黑而体促，肚大而脊隆。亦有大者，至重二三斤。陆佃《埤雅》云：鲫鱼，旅行以相即也，故名鲫鱼；以相付也，一名鲋鱼。  

肉【气味】甘，温，无毒。  
【主治】与五味煮食，主虚羸，温中下气。○止下痢，肠痔。与莼作羹，主胃弱，不下食，调中，益五脏。与茭首作羹，主丹石发热。○生捣，涂恶核肿毒不散，及瘑疮。同小豆捣，涂丹毒。烧灰，和酱汁，涂诸疮十年不瘥者。以猪脂煎灰服，治肠痈。○与小豆煮汁服，消水肿。炙油，涂妇人阴疳诸疮，杀虫止痛。酿白矾烧研饮服，治肠风血痢。酿硫黄煅研，酿五倍子煅研，酒服并治下血。酿茗叶煨服，治消渴。酿胡蒜煨研服，治膈气。酿绿矾煅研饮服，治反胃。酿盐花烧研，掺齿疼。酿当归烧研，揩牙乌髭止血。酿砒烧研，治急疳疮。酿白盐煨研，搽骨疽。酿附子炙焦，同油涂白秃疮。  

鲨【主治】久痢赤白，肠澼痔疾，大人小儿丹毒风眩。○治脚风及上气。○益脾胃，去寒结气。  

鲊【主治】瘑疮，批片贴之，或同桃叶捣傅，杀虫。  

头【主治】小儿头疮、口疮，重舌目翳。○烧研饮服，疗咳嗽。○烧研饮服，治下痢。酒服，治脱肛，及女人阴脱，仍以油调搽之。  

子【主治】调中，益肝气。○忌猪肝。  

骨【主治】（匿/虫）疮，烧灰傅，数次即愈。  

脑【主治】耳聋，以竹筒蒸过，滴之。  

胆【主治】取汁，涂疳疮、阴蚀疮，杀虫止，点喉中，治骨鲠、竹刺不出。  

鳞【主治】食鱼中毒烦乱，或成癥积，烧灰水服二钱。○诸鱼鳞烧灰，主鱼骨鲠。  

震亨曰：诸鱼属火，独鲫鱼属土，有调胃实肠之功。若多食，亦能动火。  

鼎曰：和蒜食，少热；同沙糖食，生疳虫；同芥食，成肿疾；同猪肝、鸡雉、鹿、猴肉食，生痈疽；同麦门冬食，害人。  

《便民食疗》方：治酒积下血，酒煮鲫鱼，常食最效。  

鲫鱼，《别录》上品。
```