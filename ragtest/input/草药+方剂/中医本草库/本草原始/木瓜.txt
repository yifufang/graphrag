# 木瓜

木瓜  
山阴兰亭尤多，今处处有之，而宣城者尤佳。木状如奈，春末开花深红色，其实如瓜而小。按《尔雅》云：楙，木瓜。郭璞注云：木实如小瓜，酢而可食，则木瓜之名，取此义也。或云：木瓜味酸，得木之正气，故名。楙从林、矛，谐声也。  

实【气味】酸，温，无毒。  
【主治】湿痹脚气，霍乱大吐下，转筋不止。○治脚气冲心，取嫩者一颗，去子煎服佳。强筋骨，下冷气，止呕逆，心膈痰唾，消食，止水利后渴不止。○调荣卫，助谷气。○去湿和胃，滋脾益肺，治腹胀善噫，心下烦满。○治水肿，冷热痢，心腹痛。  
木瓜，《别录》中品。  

木瓜如小瓜而有鼻，津润、味不木者为木瓜，食之益人。圆小于木瓜，味木而酢涩者为木桃。似木瓜而无鼻，大于木桃，味涩者，为木李，亦曰木梨，食之伤胃气。  
【修治】木瓜，勿犯铁器，以铜刀削去硬皮并子，切片晒干用。  
杲曰：木瓜，入手足太阴血分。气脱能收，气滞能和。  
陶隐居曰：如转筋时，但呼其名，及书上作木瓜字皆愈。盖梅望之而蠲渴，楙书之而缓筋。理有相感，不可得而详也。  
《圣惠方》：治霍乱腹痛，木瓜五钱，桑叶三片，枣肉一枚，水煎服效。