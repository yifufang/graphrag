```markdown
荜澄茄  
    始生佛誓国，今广州亦有之。春夏生叶，青滑可爱。结实似梧桐子及蔓荆子微大。八月、九月采之。一名毗陵茄子，皆番语也。  
    【气味】辛，温，无毒。  
    【主治】下气消食，去皮肤风，心腹间气胀，令人能食。疗鬼气，能染发及香身。○治一切冷气，痰澼，并霍乱吐泻，肚腹痛，肾气膀胱冷，暖脾胃，止呕吐哕逆。  

　　珣曰：胡椒生南国。向阴者为澄茄，向阳者为胡椒。按《广志》云：生诸海国，嫩胡椒也。青时就树采摘造之。柄粗而蒂圆是也。  
    【修治】荜澄茄去柄酒浸，晒干杵碎用。  
    《寿域神方》：荜澄茄、白豆蔻等分，为末，干舐之，治噎食不纳，效。
```