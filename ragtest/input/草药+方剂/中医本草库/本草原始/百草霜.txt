```markdown
# 百草霜

此乃灶额及烟筒中墨烟也。因其质地轻细，故称作霜。

【气味】辛，温、平，无毒。

【主治】消积滞，止上下诸血，妇人崩中带下，胎前产后诸病，伤寒，阳毒发狂，黄疸疟疾，噎膈因喉口舌，一切诸疮。又名铛墨。主蛊毒中恶，血晕吐血。以酒或水细研温服之。亦可涂金疮，生肌止血。若疮在面部，慎勿涂之，黑入肉如印。此为铛下墨。

《千金方》治舌卒肿如猪胞状，满口，不治须臾死。以百草霜和酒涂舌下，立瘥。

又方：治心痛欲死，用铛底墨以热小便调下二钱匕，即安。

又方：治逆生。以手中指取釜下墨，交画儿足下，即时顺生。

《肘后方》治转筋入腹者及霍乱不止者。釜底墨和酒服之瘥。
```