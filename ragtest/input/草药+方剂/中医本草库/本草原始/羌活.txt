```markdown
# 羌活

亦生雍州川谷及陇西南安、益州北郡。此州县并是羌地，故此草以羌名。其苗叶如青麻，故《本经》名羌青。六月开花，或黄或紫，亦作丛。结实时，叶黄者是夹石上所生，叶青者是土脉中所生。其根紫色，节密，气味芳烈。而疗风之功同独活，故以“活”名。以羌中来者为良，故《本经》名护羌使者。按《文系》曰：唐刘师贞之兄，病风，梦神人曰：但取胡王使者，浸酒服便愈。师贞访问，皆不晓，复梦其母曰：胡王使者即羌活也。求而用之，兄疾遂愈，故《吴普本草》名胡王使者。

## 气味
苦、辛，无毒。君药也。

## 主治
贼风，失音不语，多痒，血癞，手足不遂，口面㖞斜，遍身痿痹。治一切风，赤目疼痛。去肾间风邪，搜肝风，泻肝气，治项强，腰脊痛。○散痈疽败血。

羌活，《本经》上品。

# 南、西羌活色并苍紫，气味芳烈。

## 修治
以温水润透，切片任用。

## 气味
俱薄，浮而升，阳也。足太阳行经风药，并入足厥阴、少阴经气分。

夏子益《奇疾方》：治人目睛忽垂至鼻，如黑角，塞痛不可忍，或时时大便血出，名曰肝胀。羌活煎汁，服数盏自愈。
```