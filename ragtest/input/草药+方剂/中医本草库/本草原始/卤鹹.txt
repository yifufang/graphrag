# 卤鹹
    机曰：即卤水也，卤水之下，凝结如石者，即卤鹹也。所谓石碱是已。时珍曰：鹹，音咸，润下之味。碱，音减。盐土之名。许慎《说文》云：卤，西方鹹地也，故字从西，省文象盐形。东方谓之斥，西方谓之卤，河东谓之鹹。《传》云：兑为泽，其于地也为刚卤，亦西方之义。今人不复呼卤鹹，并呼为碱为鹻。
    【气味】苦，寒，无毒。《本经》下品。
    【主治】大热消渴狂烦，除邪及下蛊毒，柔肌肤。○去五脏肠胃留热结气，心下坚，食已呕逆喘满，明目目痛。
    独孤滔曰：制四黄，作焊药，同硇砂。罨铁，一时即软。洗衣去垢极妙。