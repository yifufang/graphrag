```markdown
# 小麦
    一名来。秋种冬长，春秀夏实，具备四时中和之气，故为五谷之贵。许氏《说文》云：天降瑞麦，一来二麰，象芒刺之形，天所来也，如足行来，故麦字从来，从夊，夊音绥，足行也。《诗》云：“贻我来牟”是矣。又云：来象其实，夊象其根。《医学入门》云：小，形小也；麦，脉也。以继续谷米，接民命脉。《尔雅》云：麦者，继绝续乏之谷。
    【气味】甘，微寒，无毒。
    【主治】除客热，止烦渴，咽燥，利小便，养肝气，止漏血、呕血，令女人易孕。○养心气，心病宜食之。○煎汤饮，治暴淋。○熬末服，杀肠中蛔虫。○陈者煎汤饮，止虚汗。烧存性，油调，涂诸疮，汤火伤灼。
    浮麦  即水淘浮起者。焙用。【气味】甘、咸，寒，无毒。
    【主治】益气除热，止自汗、盗汗。治大人小儿骨蒸虚热，妇人劳热。
    麦麸 即麦皮。今人呼为麸皮。【主治】时疾热疮烂，汤火灼烂，扑损伤折瘀血，醋炒罯贴之。○和面作饼止泄痢，调中去热，健人。以醋拌蒸，袋盛，包熨人马冷失腰脚伤折处，止痛散血。○醋蒸，熨手足风湿痹痛，寒湿脚气，互易，至汗出并良。末服止虚汗。
    面【气味】甘，温，有微毒。
    【主治】补虚，久食实人肤体，厚肠胃，强气力。○养气，补不足，助五错。○水调服，治人中暑，马病肺热。○傅痈肿损伤，散血止痛。生食利大肠。水调服止鼻衄、吐血。
    寒食面灭瘢痕。○蒸饼打糊，调上焦药为丸，下咽即化。
    面筋【气味】甘，凉，无毒。【主治】解热和中，劳热人宜煮食之。
    李时珍曰：面筋以麸与面水中揉洗而成者。古人罕知，今为素食要物，煮啖甚良。今人多以油炒，则性热矣。宗奭：生嚼白面成筋，可粘禽、虫。
    小麦，《别录》中品。
    
    麦粉【气味】甘，凉，无毒。一名小粉。系麸面洗筋，澄出浆粉，今人浆衣多用之。【主治】补中益气脉，和五脏，调经络，炒一合服。断痢。○醋熬成膏，消一切痈肿、汤火伤灼。
    按《万表积善汤方》云：乌龙膏，治一切痈肿发背，无名肿毒初发，焮热未破者，取效如神：用隔年面粉，愈久者愈佳。以锅炒之，初炒如饧，久炒则干，成黄黑色，冷定，放地上出火毒，研末，陈米醋调成糊，熬如黑漆，瓷罐收之。用时摊纸上，剪孔贴之，即如冰冷，疼痛即止。少顷觉痒，干亦不能动，久则肿毒自消，药力亦尽而脱落。甚妙。此方屡用屡验，药易而功大，济生者宜收藏之。
    麦奴 麦穗将熟时，上有黑霉者是也。【主治】热烦，天行热毒，解丹石毒。○治阳毒温毒。热极发狂，大渴及温疟。
    陈延之《小品方》名麦奴丸。初虞世《古今录验》名高堂丸、水解丸。治阳毒发狂，温毒热极发斑，为救急良药。方用小麦奴、梁上尘、釜底煤、灶突墨同麻黄、黄芩、大黄、朴硝等分为末，蜜丸弹子大，每服一丸水下。
    麦苗【气味】辛，寒，无毒。【主治】消酒毒，暴热，黄疸目黄，并捣烂绞汁，日饮之。又解虫毒。煮汁滤服。○除烦闷，解时疾狂热，退胸膈热。利小肠作齑食，甚益颜色。
```