# 枫香脂

枫香脂  
所在大山皆有之，今南方及关、陕甚多。树甚高大，似白杨，叶圆而作歧，有三角而香。二月有花，其实作球，有柔刺，大如鸭卵。其脂为白胶香。《尔雅》谓枫为（木聂）（木聂），言天风则鸣（木聂）（木聂）也。  
《说文解字》曰：枫，木厚叶弱，枝善摇，故字从风。汉中多植之。至霜后，叶丹可爱，故称枫宸。梵书谓之萨阁罗婆香，俗呼芸香。  
枫香脂即白胶香。【气味】辛、苦，平，无毒。  
【主治】瘾疹风痒，浮肿，煮水浴之。又主齿痛。○一切痈疽疮疥，金疮，吐衄咯血，活血生肌，止痛解毒。烧过揩牙，永无牙疾。  
白胶香，《唐本草》。系枫木津液形类乳香，色白而香，堪焚。  
【修治】枫香脂，以齑水煮二十沸，入冷水中扯数十次，晒干用。  
《简要济众》：治吐血不止，白胶香为散，每服二钱，新汲水调下。