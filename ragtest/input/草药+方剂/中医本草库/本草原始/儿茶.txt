# 儿茶

儿茶  
出南番。系细茶末入竹筒中，紧塞两头，污泥沟中日久，取出，捣汁熬制而成。其块小而黑润者为上，块大焦枯者次之。番人呼为乌爹泥，又呼为乌（畾/互）泥。俗用搽小儿诸疮效。每呼为儿茶，又呼为孩儿茶。  

【气味】苦、甘，微寒，无毒。  
【主治】清上膈热疾，生津。涂金疮，一切诸疮，生肌定痛，止血排脓，除湿降火。  

按：儿茶乃治疮之圣药，遍查本草并无载之者。予补之，未知其详，待后之识者再政之。