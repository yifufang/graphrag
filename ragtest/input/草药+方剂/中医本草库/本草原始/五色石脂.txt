```markdown
# 五色石脂

    一名五色符。普曰青符。生南山或海崖；黄符生嵩山，色如豚脑、雁雏；黑符生洛西山空地；白符生少室天娄山，或太山；赤符生少室或太山，色绛，滑如脂。李时珍曰：膏之凝者曰脂。此物性粘，固济炉鼎甚良，盖兼体用而名也。
    五种石脂【性味】并甘，平，无毒。
    【主治】黄疸泄痢，肠澼脓血，阴蚀下血赤白，邪气痈肿，疽痔恶疮，头疡疥癣。久服补髓益气，肥健不饥，轻身延年。五石脂，各随五色补五脏，治泄痢，血崩带下，吐血衄血，涩精淋沥，除烦，疗惊悸，壮筋骨，补虚损。久服悦色。治疮疖痔漏，排脓。
    青石脂【性味】酸，平，无毒。
    【主治】养肝胆气，明目，疗黄疸，泄痢肠澼，女子带下百病，及疽痔恶疮。久服补髓益气，不饥延年。
    黄石脂【性味】苦，平，无毒。
    【主治】养脾气，安五脏，调中，大人小儿泄痢，肠澼下脓血，去白虫，除黄疸痈疽虫。久服轻身延年。
    黑石脂【性味】咸，平，无毒。
    【主治】养肾气，强阴，主阴蚀疮，止肠澼泄痢，疗口疮咽痛。久服益气，不饥延年。
    白石脂【性味】甘、酸，平，无毒。
    【主治】养肺气，厚肠，补骨髓，疗五脏惊悸不足，心下烦，止腹痛下水，小肠澼热，溏便脓血，女子崩中漏下，赤白沃，排痈疽疮痔。久服安心不饥，轻身长年。○涩大肠。
    徐之才曰：白石脂得厚朴、米泔饮，止便脓。燕屎为之使；苏颂曰：恶松脂；畏黄连、甘草、飞廉、马目毒公、细辛、飞廉。
    赤石脂【性味】甘、酸、辛，大温，无毒。君药也。徐之才曰：畏芫花；恶大黄、松脂。
    【主治】养心气，明目益精，疗腹痛肠澼，下痢赤白，小便利，及痈疽疮痔，女子崩中漏下，产难，胞衣不出。久服补髓，好颜色，益智，不饥，轻身延年。○补五脏虚乏。补心血，生肌肉，厚肠胃，除水湿，收脱肛。
    《斗门方》：治小儿疳泻，赤石脂为末，米饮调服半钱，立瘥。加京芎等分更妙。
    寇宗奭曰：赤石脂今四方皆有，以舌试之粘着者为佳。有人病大肠寒滑，小便精出，诸热，药服及一斗二升，未甚效。后人有教服赤石脂、干姜各一两，胡椒半两同为末，醋糊丸如梧桐子大，空心及饭前米饮下五七十丸，终四剂愈。
    时珍曰：五色石脂，皆手足阳明药也。其味甘，其气温，其体重，其性涩，涩而重，故能收湿止血而固下；甘而温，故能益气生肌而调中。五种主疗，大抵相同，故《本经》不分条目，但云各随五色补五脏。《别录》虽分五种，而性味主治亦不甚相远，以五味配五色为异，亦是强分尔。赤白二种，一入血分，一入气分，故时用尚之。俱《本经》上品。
```