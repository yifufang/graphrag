```markdown
# 水部

## 雨水
正月雨水节贮者良，余亦用。

[主治] 雨水，咸，平，无毒。宜煎发散药，及中气不足，清气不升之药。

[发明] 地气上为云，天气下为雨。人之汗，以天地之雨名之，故主发散作煎也。

## 露水
秋露繁时收贮。

[主治] 露水，甘，冷。禀肃杀之气。宜煎润肺杀祟之药。

## 腊雪水
春雪有虫，水亦易败，不可用。

[主治] 腊雪，甘，冷，无毒。解一切毒，天行时气瘟疫，小儿热痫狂啼，大人丹石发动，酒后暴热，黄疸。宜煎伤寒火暍之药。

## 夏冰
凌人所藏窖中者。

[主治] 夏冰，甘，冷，无毒。解烦渴，消暑毒、伤寒阳毒，热盛昏迷，亦解烧酒毒。

[发明] 冰与气候相反，止宜隐映饮食，不可食之。

## 东流水
大而江河，小而涧水，凡水之东流者，亦名千里水。

[主治] 东流水，甘，平，无毒。顺而下行，故治下焦、腰膝之证，为通利二便之药。

## 逆流水
即急湍涧澜之水。

[主治] 逆流水无毒。性逆而倒上，故发吐痰饮之药用之。

## 甘澜水
以水扬之万遍。一名劳水。

[主治] 甘澜水，味甘，温，性柔。故煎伤寒阴证药用之。

[发明] 甘澜水同糯米、半夏煎服，治目不得瞑；同茯苓、甘草、桂枝煎服，治汗后奔豚。

## 井泉
即井萃水。平旦第一汲者良，远从地脉来者良，从江湖渗来者次之。其城市近沟渠流水杂入者，须煎滚，淀一时去咸，然后用之。

[主治] 井泉，甘，平，无毒。宜煎补阴之药，及一切痰火气血之药。

[发明] 凡饮水疗疾，皆取新汲，用以煎滋补之药，及炼丹煮茗，同于雪水也。

[选方] 衄血不止，新汲水随左右洗足。

烧酒醉死，新汲水浸其发，外以故帛蘸水贴其胸腹，仍细细灌之。

## 地浆
掘土深三尺，以新汲水沃入搅浊，澄清取用。

[主治] 地浆，甘，寒，无毒。主霍乱、中暍、中毒卒死者，饮一升。

## 浆水
炊粟米熟，投冷水中，浸五六日，味酢，生白花色者是。

[主治] 浆水，酸，平。主解烦渴化滞物。

## 虀水
即黄虀菜水也。

[主治] 虀水，酸，咸，无毒。吐诸痰饮、宿食。

## 磨刀水
[主治] 磨刀水，咸，寒，无毒。

[选方] 盘肠生产，肠干不上者，以磨刀水少润肠，煎磁石汤一盏，温服，自上。

诸虫入耳，以磨刀水灌之，即出。

## 洗儿汤
[主治] 洗儿汤主胎衣不下，服一盏，勿令产妇知。

## 百沸汤
即百滚汤，一名太和汤。

[主治] 百沸汤主助阳气，行经络。

[发明] 患风冷气痹人，以百沸汤淋脚膝取汗。暴泄，痢，肢冷腹痛，宜深汤中久坐。伤寒，伤风，伤食，伤酒初起，无药便饮太和汤碗许，少顷再饮，手揉探吐，汗出则愈。平时勿以热汤漱口，病目人勿以热汤洗浴，冻僵人勿以热汤灌之。

## 阴阳水
即生熟汤。新汲水一半，百沸汤一半是也。

[主治] 阴阳水，甘，平，无毒。

[发明] 痰疟、宿食及胪胀欲作霍乱者，以盐投入，连进一二升，吐尽痰食，即愈。以浊阴不降、清阳不升，分利阴阳故也。
```