```markdown
序
考《汉书·艺文志》，分医经与经方而二之。而《隋书·经籍志》则统以医方，乃读其论，则均有味乎。谚所谓“有疾弗治，适得中医”云云。盖诚见夫医或失宜，热以益热，寒以增寒，转伤于内，与其授权于庸医，固不若听命于造物，以不治治，然瞑眩瘳疾载在书，医师率属，十全为上，亦著于《周官》，安得废医？夫亦曰审之而已，《神农本草》、《汉志》未登，肇见之《隋书》，嗣而《唐书》新旧，而《宋史》悉录之，即国朝《四库全书》，采医家言至九十七种，言本草者亦十余种。在神农初，药分三品，共三百六十种。迨雷公桐君，增其族类，广其主治。而书益著，而医经资之达其用，而经方之名，因以立。所以由汉而隋，史氏遂统以医方称也。且夫医书之存于今者，亦仅矣。夫《针经》、《素问》，古所谓《黄帝内经》也。次若《难经》、《灵枢》，与夫《甲乙经》，所采录明堂孔穴、十二经脉、五脏诸图，乃与针灸家所共援。以察荣卫部位、脏腑脉法，经络俞穴，是史论医经，所谓原入血脉阴阳表里，以起百病之本，死生之分，慎度所施。而后之人，有因以畅其说者，如《金匮要略》、《伤寒论》及《病源候》，及三因五运六气等论，皆医经之遗也。余则各本草，乃史论经方。所谓本草木之寒温，辨五苦六辛，致水火之齐。因气感之宜，以通蔽解结。而后之人，有因以善制造者，如《千金》、《百一》、《和剂局方》及《全生》、《卫生》、《奇疾》等方，皆经方之类也。即至意见有偏，门户各立，有若河间、易州、金华，或主泻火，主滋阴，莫不各先研经图后，依于本草而讲修治。然则经图及本草，其医之始事欤。今诸医经，既难率购，而《四库》所录诸本草，坊间亦少刊布。即所市有《本草备要》、《从新》各编，又绝不及经图。徒掇拾破碎，未易会通而酌其宜。山阴友人姚建霞茂才来省，其兄清如于靖安署，示予以《本草分经》一编。编中略采录诸经脉图，具列诸药总目，再析列通行、分行，不循经络各类中。各以补、和、攻、散、寒、热，自为其类。不务详核，而尚间当。甚便检阅。熟审之，依论为方，当不至益热增寒，而疾可瘳，十全可几。惜板毁于兵，无从复购。因为正其次序，复付手民公诸世，增名为《本草分经审治》。审之者谁，阅此者事也。编著者谁？实建霞同堂曾王父讳澜，号涴云，广文先生也。而名以和尚，则以晚年寡发，故又冠以维摩。维摩诘，盖深入法门，明了众生，能断众生病者，想诸经图其究之精矣，乃若本草，实医之始事也。是编之著，不过如药王药上王子，尝世界草木金石。悉知苦酢咸淡甘淡等味，并诸和合。是冷是热，有毒无毒，如《楞严经》所云尔。维摩学佛，服行无量功德，当不仅以是编。狎视之，维摩有知，其将亦点首乎。黄梅梅雨田。
```