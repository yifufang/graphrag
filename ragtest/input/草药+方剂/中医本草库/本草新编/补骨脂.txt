```markdown
# 补骨脂

补骨脂，又称破故纸。味苦、辛，性温，无毒。入脾、肾二经。主治男子劳伤，疗妇人血气，止腰膝酸痛，补髓添精，除囊涩而缩小便，固精滑而兴阳事，去手足冷疼，能平定各种逆气。但须下焦寒虚者，方可久服。若虚火太旺，仅可暂用，以引火归原，否则日日服用，反助浮游之火上升。古人用破故纸必配胡桃，因其性过于燥，恐动相火，故用胡桃制之使其润，非故纸必需胡桃也。

有人问补骨脂不可轻用，而青娥丸为何教人终日吞服，又多见奇效？不知青娥丸主治下寒无火之人。下寒无火者，正宜久服，何可禁其少用？命门火衰，致腰膝酸痛、手足逆冷，甚则阳痿泄泻。若不用补骨脂急生命门之火，又何以回阳续命？且补骨脂尤能定喘，肾中虚寒，关元真气上冲咽喉，用降气药无效者，投之补骨脂，则气自归原，正借其温补命门以回阳定喘。是补骨脂全在审其命门寒与不寒而用之，余非不教人久服也。

有人问破故纸虽善降气，然亦能破气，何子未言？曰：破故纸未尝破气，人误见耳。破故纸乃纳气归原之圣药，气不归者尚使之归，岂气未破者而使之破？惟其性过温，恐动命门之火，火动则气动，气动而破气者有之。然用故纸者，必非单用，得一、二味补阴药以济之，则火不动，又何能破气哉？

有人问补骨脂治泻有神，何以脾泻有宜有不宜？不知补骨脂非治泻之药，不治泻而治泻者，非治脾泄，治肾泄也。肾中命门火寒，则脾气不固，至五更痛泻者，必须用补骨脂，以温补命门之火，而泻者不泻矣。若命门不寒而脾自泻者，是有火之泻，用补骨脂正其所恶，又安能相宜哉？

有人问补骨脂无胡桃，犹水母之无虾，然否？嗟乎。破故纸何藉于胡桃哉？破故纸属火，收敛神明，能使心包之火与命门之火相通，不必胡桃之油润，始能入心入肾。盖破故纸自有水火相生之妙，得胡桃仁更佳，但不可谓破故纸必有藉于胡桃仁也。

有人疑破故纸为阳药，何以偏能补肾？夫肾中有阳气，而后阴阳有既济之美。破故纸实为阴阳两补之药，但两补之中，补火之功多于补水。制之以胡桃仁，则水火两得其平矣。

有人问破故纸补命门之火，然其气过燥，补火之有余，恐耗水之不足。古人用胡桃以制之者，未必非补水也。不知胡桃制破故纸者，非制其耗水，乃所以助肾中之火也。盖肾火非水不生，胡桃之油最善生水，肾中之水不涸，则肾中之火不寒，是破故纸得胡桃，水火有两济之欢也。
```