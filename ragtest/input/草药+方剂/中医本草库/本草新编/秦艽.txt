# 秦艽

秦艽味苦、辛，性平微温，既能升能降，属阴中阳药，无毒。入大肠经。养血荣筋，通利四肢，可止诸痛，通便利水，散黄疸。又可止头风，解酒毒，疗肠风下血。但稍有补血之效，终究非君药。前人称其能去骨蒸传尸，此乃所不敢信也。

或问秦艽为散风邪之品，前人称其能去骨蒸传尸，而吾子不敢信，便余疑信相半，幸为我论之。曰：骨蒸乃痨瘵之渐，内无真阴之水以充养骨中之体，故夜发热而日不热。且夜热之时，在骨中内，皮之热反轻。此非外有邪犯，又非邪入肾中，乃精自内空。必须填补真阴，少加退阴火之味，始能奏效。秦艽止能散内风，病既无风，用之不益加内热乎。传尸之症乃劳瘵之已成，内生尸虫，食人精血，以致咳嗽不止，日事补阴尚难，秦艽况益之以散风利水之药，以重其虚乎。此余之所不敢信，又天下之所宜共信余之言者也。