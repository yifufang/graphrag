```markdown
# 白豆蔻

白豆蔻，味辛，性大温，属阳，无毒。归手太阴肺经。别有清高之气，非草豆蔻可比。能散胸中冷滞之气，益心包元阳，温脾胃，止呕吐翻胃，消积食目翳。然此物尤难辨识，铺家多以草豆蔻充之，故用多不效。总之，必须白者为佳，正不必问真假也。

或问白豆蔻与砂仁相似，用砂仁可不必用白豆蔻矣。而不知各有功效，砂仁宜用之于补药丸中，而白豆蔻宜用之于补剂汤中。盖砂仁性缓，而白豆蔻性急也。
```