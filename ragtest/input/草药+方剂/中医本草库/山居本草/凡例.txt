```markdown
凡例
    大致已详引中，但各条所附古方，铢、两制度与今不同。故取陶隐居《名医别录》合药分剂法则于后，以便参考。
    古秤惟有铢、两而无分名，今则以十黍为一铢，六铢为一分，四分成一两，十六两为一斤。虽有子谷秬黍之制，从来均之已久，依此用之。〔苏恭曰：古秤皆复，今南秤是也。后汉以来，分一斤为二斤，一两为二两。古方惟张仲景，而已涉今称，若用古秤，则水为殊少矣。杲曰：六铢为一分，即二钱半也。二十四铢为一两。古云三两，即今之一两；云二两，即今之六钱半也。时珍曰：蚕初吐丝曰忽；十忽曰丝，十丝曰厘，四厘曰累（音垒）；十厘曰分；四累曰字，二分半也；十累曰铢，四分也；四字曰钱，十分也；六铢曰一分，去声，二钱半也；四分曰两，二十四铢也；八两曰锱；二锱曰斤；二十四两日镒，一斤半也，准官称十二两；三十斤曰钧；四钧曰石，一百二十斤也；方中有曰少许者，些子也。故斯集中所称用药一字，系二分半，用药四字，系用一钱余。皆照上閍数目用之。〕
    今方家云等分者，非分两之分，谓诸药斤两，多少皆同尔。多是丸散用之。
    丸散云刀圭者，十分方寸匕之一，准如梧桐子大也。方寸匕者，作匕正方一寸，抄散取不落为度；五匕者，即今五铢钱旁五字者，抄之不落为度。一撮者，四刀圭也。（匕即匙也，下云如梧子者，以二大豆准之。故斯集中所称方寸匕者，用大样茶匙一匙足矣。）
    药以升合分者，谓药有虚实轻重，不得用斤两，则以升平之，十撮为一勺，十勺为一合，十合为一升，升方作上径一寸，下径六分，深八分，内散药物，按抑之，令平尔。（时珍曰：古人之升，即今之一合半也。量之，所起为十四圭为撮，十撮为勺，十勺为合，十合为升，十升为斗，五斗曰斛，二斛曰石。）
    凡汤酒膏药，云㕮咀者，谓秤毕，捣之如大豆，又吹去细末，药有易碎、难碎，多末、少末。今皆细切，如㕮咀也。（恭曰：㕮咀，商量间酌之也。宗奭曰：㕮咀，有含味之意，如人以口齿咀啮，虽破而不尘，古方多言㕮咀，此义也。杲曰：㕮咀，古制也。古无铁刃，以口咬细，令如麻豆，煎之。今人以刀锉细尔。）
    凡丸药云如细麻者，即胡麻也。不必扁，扁略相称尔。黍粟亦然。云如大麻子者，准三细麻也；如胡豆者，即今青斑豆也，以二大麻准之；如小豆者，今赤小豆也，以三大麻准之；如大豆者，以二小豆准之；如梧子者，以二大豆准之；如弹丸及鸡子黄者，以四十梧子准之。（宗奭曰：今人用古方，多不效者何也？不知古人之意尔。如仲景治胸痹心中痞坚，逆气，饮之，亦敌一剂，皆先曝燥。（陈藏器曰：凡汤中用麝香、牛黄、犀角、羚羊角、蒲黄、丹砂、芒硝、阿胶辈，须细末如粉，临时纳汤中，搅和服之。）
    凡合膏，初以苦酒渍令淹浃，不用多汁，密覆勿泄。云晬时者，周时也，从今旦至明旦。亦有止一宿者。煮膏当三上三下，以泄其热势，令药味得出。上之使匝匝沸，乃下之使沸静，良久乃止。中有薤白者，以两头微焦黄为候。有白芷、附子者，以小黄色为度。以新布绞去滓，滓亦可酒煮饮之。摩膏滓可敷病上。膏中有雄黄、朱砂、麝香辈，皆别捣如面，绞膏毕，乃投中，疾搅勿使沉聚在下。有水银、胡粉者，于凝膏中研，令消散。（时珍曰：凡熬贴痈疽、风湿诸病膏者，先以药浸油中三日，乃煎之，煎至药枯，以绢滤净，煎热，下黄丹或胡粉或密陀僧，三上三下，煎至滴水成珠不散，倾入器中，以水浸三日，去火毒用。若用松脂者，煎至成丝，倾入水中，拔扯数百遍乃止。俱宜谨守火候，勿令太过、不及也。其有朱砂、雄黄、龙脑、麝香、血竭、乳香、没药等料者，并待膏成时投之。黄丹、胡粉、密陀僧并须水飞、瓦炒过。松脂须炼数遍，乃良。）
    凡丸中用蜡，皆烊，投少蜜中，搅调以和药。（杲曰：丸药用蜡，取其固护药之气味势力，以过关膈而作效也。若投以蜜，下咽亦易散化，如何得到脏中？若有毒药，反又害之，非用蜡之本意也。）
    凡用蜜，皆须大煎，掠去其沫，令色微黄，则丸药经久不坏。（雷敩曰：凡炼蜜，每一斤止得十二两半是数，火少火过，并不得用也。修合丸药，用蜜只用蜜，用饧只用饧，用糖只用糖，勿交杂用，必泻人也。）
```