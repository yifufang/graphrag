```markdown
蚱蝉
    气味咸、甘、寒，无毒，主治小儿惊痫夜啼，癫病寒热。
    张隐庵曰：蝉感秋气而生，应月周而去，秉金水之气化也，金能制风，水能清热，故主治小儿惊痫；昼鸣夜息，故止小儿夜啼。
    水火不交，则癫病寒热，蝉秉金水之精，能启下焦之水气，上合心包，故治癫病寒热。
    陈修园曰：蚱蝉气寒，秉水气，味咸得水味，而要其感凉风清露之气以生，得金气最全。
    其主小儿惊痫者，金能平木也。
    蚱蝉日出有声，日入无声，故止夜啼也。
    癫病寒热者，肝胆之风火也，蚱蝉具金水之气，金能制风，水能制火，所以主之。
```