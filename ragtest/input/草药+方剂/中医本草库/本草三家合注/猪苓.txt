```markdown
猪苓  
    气味甘、平，无毒，主治痎疟，解毒虫疟不祥，利水道。久服轻身耐老。  
    张隐庵曰：枫树之瘿，遇雷雨则暗长，以泥涂之即天雨，是秉水精所主之木也。猪苓新出土时，其味带甘，苓主淡渗，故曰甘平。  
    痎疟阴疟也，主治痎疟者，秉水精之气，以奉春生，则阴疟之邪，随生气而升散矣。  
    解毒虫症不祥者，苓秉枫树之精华，结于土中，得土气则解毒；秉精华则治虫疟不祥也；味甘平而淡渗，故利水道。  
    久服则水精四布，故轻身耐老。  
    叶天士曰：猪苓气平，秉天秋凉之金气，入手太阴肺经；味甘无毒，得地中正之土味，入足太津脾经。气味降多于升，阴也。  
    其主痎疟者，盖主太阴呕吐之湿痹也，猪苓入脾，脾以化气，则湿行而疟止也。  
    虫疰不祥，皆湿热之毒，甘平渗利，所以主之。  
    肺主气，气平益肺，肺气化及州都，则水道利，所以利水。  
    久服则味甘益脾，脾统血，血旺故耐老；气平益肺，肺主气，气和故轻身也。  
    陈修园曰：猪苓气平，秉金气而入肺；味甘无毒，得土味而入脾，肺主治节，脾主转输，所以能利水道。  
    又考此物出土时带甘，久则淡然无味，无味则归于膀胱，膀胱为太阳，其说有二：一曰经络之太阳；一曰六气之太阳。何谓经络之太阳，其腑在下而主水，得上焦肺气之化，中焦脾气之运，则下焦愈治，所谓上焦如雾，中焦如沤，下焦如渎，俾决渎之用，行于州都，则州都中自有云行雨施之景象，利水如神，有由来也。且不独利水道也，六气之太阳，名曰巨阳，应天道，居高而卫外，乃心君之藩蓠也，凡风寒初感，无非先入太阳之界，治不得法，则留于膜原而为疟，久则为痎，即伤寒杂病，似疟非疟者，皆在此例。但得猪苓之通利水道，水行气化，水精四布，溱溱汗出，则营卫和而诸邪俱解，仲景五苓散、桂枝去桂加茯苓白术汤，非于此得其悟机乎。  
    若阳明之渴欲饮水，小便不利，少阴之咳呕而渴，心烦不眠，热疟多兼此症，总于利水道中，布达太阳之气，使天水循环，滋其枯燥，即仲景猪苓汤之义也。  
    且太阳为天，光明清湛，清湛则诸毒可解，光明则蛊不祥自除。  
    又云久服轻身耐老者，溺得阳明之化而始长，溺出不能远射，阳气衰于下也；溺出及溺已时，头摇者，头为诸阳之会，从下以验其上之衰也，此皆老态，得猪苓明太阳之气，而可耐之，然此特圣人开太阳之治法，非谓猪苓之平淡可耐也。
```