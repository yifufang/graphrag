```markdown
人参
    气味甘、微寒，无毒。主补五脏，安精神、定魂魄、止惊悸、除邪气，开心、明目、益智。久服轻身延年。
    张隐庵曰：人参气味甘美，甘中稍苦，故曰微寒。凡属上品，俱系无毒。独人参秉天宿之光华；钟地土之广厚；久久而成人形，三才俱备，故主补人之五脏。脏者，藏也，肾藏精，心藏神，肝藏魂，肺藏魄，脾藏智。安精神、定魂，則補心、腎、肺、肝之真氣矣。夫真氣充足，則內外調和，故止驚悸之內動，除邪氣之外侵。明目者，五臟之精，上注於目也。開心者，五臟之神，皆主於心也。又曰益智者，所以主脾也。上品之藥，皆可久服，兼治病也，被正氣也。故人參久服，則輕身延年。
    叶天士曰：人參氣微寒，秉天秋令太陰之氣，入手太陰肺金；味甘無毒，秉地中正之土味，入足太陰脾經。氣厚於味，陽也。肺為五臟之長，百脈之宗，司清濁之運化，為一身之橐龠，主生氣。人參氣寒清肺，肺清則氣自旺，而五臟俱補矣。
    精者，陰氣之光華；神者，陽氣之英靈也。微寒清肺，肺旺則氣足而神安。脾統血，人身陰氣之源，味甘益脾，脾血充，則陰足而精安。“隨神來往者謂之魂，并精出入者謂之魄”，精神安，魂魄自定矣。
    氣虛則易驚，血虛則易悸。人參益氣，味甘益血，驚悸自止。“邪之所湊，其氣必虛”，人參益氣，正氣充足，其邪氣自不能留，故能除邪氣。
    五臟得甘寒之助，則精氣上注於目，而明目矣。心者，神之處也，神安所以心開。腎者，精之舍也，精充則技巧出而智益。久服則氣足，故身輕；氣足則長生，故延年矣。
    陳修園曰：《本經》只此三十七字，其提綱云：主補五臟，以五臟屬陰也。精神不安、魂魄不定、驚悸不止、目不明、心智不足，皆陰虛亢陽所擾也。今五臟得甘寒之助，得有安之、定之、止之、明之、開之、益之之效矣。曰邪氣者，非指外邪而言，乃陰虛而壯火食氣，火即邪氣也，今五臟得甘寒之助，則邪氣除矣。
    余細味經文，無一字言及溫補回陽，故仲景於汗、吐、下陰陽之症，用之以救津液，而一切回陽方中，絕不加此陰柔之品，反緩姜附之功。故四逆湯、通脈四逆湯，為回陽第一方，皆不用人參。而四逆加人參湯，以其利止亡血而加之也；茯苓四逆湯用之者，以其在汗下之後也。今人徹雲以人參回陽，此說倡自宋元以後，而大盛於薛立齋、張景岳、李仕才輩，而李時珍《本草綱目》，尤極雜沓，學者必於此等書焚去，方可與言醫道。
    仲景一百一十三方中，用人參者，只有一十七方。新加湯、小柴胡湯、柴胡桂枝湯、半夏瀉心湯、黃連湯、生姜瀉心湯、旋覆代赭石湯、干姜黃連黃芩人參湯、厚朴生姜半夏人參湯、桂枝人參湯、四逆加人參湯、茯苓四逆湯、吳茱萸湯、理中湯、白虎加人參湯、竹葉石膏湯、炙甘草湯，皆是因汗、吐、下之後，亡其陰津，取其救陰。如理中、吳茱萸湯，以剛燥劑中陽藥太多，取人參甘寒之性，養陰配陽，以臻於中和之妙也。
    又曰：自時珍之《綱目》盛行，而神農之《本草經》遂廢。即如人參《本經》明說微寒；時珍說生則寒、熟則溫，附會之甚。蓋藥有一定之性，除是生搗取汁冷服，與蒸晒八九次色味俱變者，颇有生熟之辨；若入煎劑，則生者亦熟矣。況寒熱本屬冰炭，豈一物蒸熟不蒸熟間，遂如許分別乎？嘗考古聖用參之旨，原為扶生氣安五臟起見，而為五臟之長、百脈之宗、司清濁之運化、為一身之橐龠者，肺也。人參微寒清肺，肺清則氣旺，氣旺則陰長，而五臟安。古人所謂補陽者，即指其甘寒之用，不助壯火，以食氣而言，非謂其性溫補火也。
    陶宏景謂“功同甘草”，凡一切寒溫補瀉之劑，皆可共濟成功。然甘草功兼陰陽，故《本經》云“主五臟六腑”。人參功專補陰，故《本經》云“主五臟”。仲景於咳嗽病去之者，亦以形寒飲冷之傷，非此陰寒之品所宜也。
```