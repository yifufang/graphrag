```markdown
滑石
    气味甘、寒，无毒，主治身热泄澼，女子乳难，癃闭，利小便，荡肠胃中积聚寒热，益精气。久服轻身，耐饥长年。
    张隐庵曰：滑石味甘属土，气寒属水，色白属金，主治身热泄澼者，秉水气而清外内之热也。热在外则身热，热在内则泄澼也。
    女子乳难者，秉金气而生中焦之汁，乳生中焦，亦水类也。
    治癃闭，秉土气而化水道之出也，利小便，所以治癃闭也。
    荡胃中积聚寒热，所以治身热泄澼也；益精气所以治乳难也。
    久服则土生金，而金生水，故轻身耐饥长年。
    叶天士曰：滑石气寒，秉天冬寒之水气，入足太阳寒水膀胱经，手太阳寒水小肠经、味甘无毒，得地中正之土味，入足太阴脾经。气味降多于升，阴也。
    其主身热肠澼者，盖太阳行身之表，为诸经主气者也，暑伤太阳，则气化失职，水谷不分，身热泄痢肠澼矣，滑石甘以益气，寒以清暑，所以主之也。
    其主女子乳难者，乳汁不通也，其甘有益脾土，脾湿行，则脾血化乳也。
    膀胱热则癃闭，甘寒滑渗，故主癃闭而利小便也。
    脾者为胃行其津液者也，脾湿则困、不行，胃中津液渣秽，则积聚于胃，而寒热生焉，滑石入膀胱利小便，则湿去脾健，而胃中积聚皆行也。
    益精者，滑石入小肠，则心火有去路，火不刑金，金水相生，而精受益矣。
    久服湿行脾健，所以轻身耐饥；脾为后天，脾旺谷充，自然长年也。
    陈修园曰：按滑石气寒，得寒水之气，入手足太阳；味甘入乎太阴；且其色白，兼入手太阴，所主诸病，皆清热利小便之功也。
    益精延年，言其性之纯，不比他种石药，偏之为害也，读者勿疑。
```