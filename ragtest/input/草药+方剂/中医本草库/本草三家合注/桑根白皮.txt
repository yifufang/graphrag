```markdown
桑根白皮  
    气味甘、寒，无毒，主治伤中，五劳六极，羸瘦，崩中，绝脉，补虚益气。  
    张隐庵曰：桑名白桑，落叶后，望之枝根皆白，根皮作纸，洁白而绵，蚕食桑精，吐丝如银。盖得阳明金精之气，阳明属金而兼土，故味甘；阳明主燥，而金气微寒，故气寒。主治伤中续经脉也。  
    五劳，志劳、思劳、烦劳、忧劳、恚劳也；六极，血极、气极、筋极、骨极、肌极、精极也；羸瘦者，肌肉消减；崩中者，血液下注；脉绝者，脉络不通，桑皮秉阳明土金之气，刈而复茂，生长之气最盛，故补续之功如此。  
    叶天士曰：桑皮气寒，秉天冬寒之水气，入足少阴肾经；味甘无毒，得地中正之土味，入足太阴脾经。气降味和，阴也。  
    中者，中州脾也，脾为阴气之原，热则中伤，桑皮甘寒，故主伤中。  
    五劳者，五脏劳伤真气也；六极者，六腑之气虚极也。脏腑俱虚，所以肌肉削而羸瘦也。其主之者，桑，甘以补脾气，而补不足；寒以清邪火之邪，而退内热，邪气退而脾阴充，脾主肌肉，自然肌肉丰，而劳极愈矣。  
    崩中者血脱也，脉者血之府，血脱故脉绝不来也，脾内血而为阴气之原，甘能益脾，所以主崩中脉绝也。  
    火与元气势不两立，气寒清火，味甘益气，气益火退，虚得补而气受益矣。  
    陈修园曰：今人以补养之药，误认为清肺利水之品，故用多之不效。且谓生用大泻肺气，宜涂蜜炙之，然此药忌火，不可不知。
```