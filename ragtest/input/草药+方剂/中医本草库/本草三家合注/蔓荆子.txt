```markdown
# 蔓荆子

气味苦、微寒，无毒，主治筋骨间寒热湿痹拘挛，明目坚齿，利九窍，去白虫。久服轻身耐老。小荆实亦等。

张隐庵曰：蔓荆多生水滨，其子色黑，气味苦寒，秉太阳寒水之气。盖太阳本寒标热，少阴本热标寒。

主治筋骨间寒热者，太阳主筋病，少阴主骨病，治太阳少阴之寒热也。

湿痹拘挛，湿伤筋骨也。益水之精故明目，补骨之余故坚齿。九窍为水注之气，水精充足，故利九窍。虫乃阴类，太阳有标阳之气，故去白虫。

久服则筋骨强健，故轻身耐老。

小荆实亦等，言蔓荆之外，另有一种小荆，其实与蔓荆之实功用相等，可合一而并用也。

叶天士曰：蔓荆子气微寒，秉天冬寒之水气，入足少阴肾经，足太阳寒水膀胱经；味苦无毒，得地南方之火味，入手少阴心经，气味俱降，阴也。

太阳寒水，主筋所生之病，而骨者肾之合也，蔓荆寒可清热，苦可燥湿，湿热攘，则寒热退而拘挛愈矣。

气寒壮水，味苦清火，火清则目明，水壮则齿坚，齿乃肾之余也。

九窍者，耳、目、鼻各二，口大小便各一也，味苦清火，所以九窍皆利也。

白虫湿热所化，苦寒入膀胱以泻湿热，所以去白虫也。

久服轻身者，祛湿之功；耐老者，壮水之力也。
```