# 升麻

升麻，气味甘、苦、平，微寒无毒，主解百毒，杀百精老物殃鬼，辟瘟疫瘴气邪气，蛊毒入口皆吐出，中恶腹痛，时气毒疬，头痛风热风肿诸毒，喉痛口疮。久服不夭，轻身长年。

### 张隐庵曰
柴胡、升麻，皆达太阳之气，从中土以上升。柴胡从中土而达太阳之标阳；升麻兼启太阳之寒水；细辛更兼寒水之气启于泉下，而内合少阴，三者大义相似，而功用少别。

### 具身转周偏之功
故又名周麻，防风、秦艽、乌药、防己、木通、升麻，皆纹如车辐，而升麻更觉空通。

### 叶天士曰
升麻气平微寒，秉天秋平冬寒金水之气，入手太阴肺经、足太阳膀胱经、手太阳小肠经；味苦、甘、无毒，得地南方中央火土之味，入手少阴心经；味苦则燥，入足阳明胃经。气味轻清，阳也。

其解百毒者，气平而寒，味苦而甘，能清能和，所以解毒也。

杀百精老物殃鬼者，升麻秉平寒之气，则得清阳通达之性，能破幽暗，制精鬼也。

瘟疫瘴气，甘能和，所以能辟之也。蛊毒阴恶败坏之毒，阴毒邪气，皆天地郁塞熏蒸之气也，平寒能清，苦能泄之，甘味能和、能解，故药入口，蛊即吐出也。

其主中恶腹痛者，甘能解毒，苦能泄邪也。

其主时气毒疬头痛者，甘平和毒，苦寒清热，平苦又燥湿也。

其主寒热风肿诸毒者，平甘以和之，寒苦以清之，入膀胱能散寒热风肿也。

喉痛口疮，火郁于上也，其主之者，苦寒之味，火郁发之也。

久服不夭，轻身延年者，升麻为阴中之阳，能升阳气于至阴之下，“阴精所奉其人寿”也，盖必佐补药，方可久服耳。

### 陈修园曰
气味甘、苦、平，甘者土也，苦者火也，主从中土而达太阳之气也。

太阳标阳本寒，故微寒。盖太阳秉寒水之气，而行于肤表，如天气之下连于水也。太阳在上，则天日当空，光明清湛，清湛故解百毒；光明故杀百精老物殃鬼。太阳之气行于肤表，故辟瘟疫、疬气、邪气。太阳之气行于地中，故蛊毒入口皆吐出。治蛊毒，则中恶腹痛自除。辟瘟疫、瘴气、邪气，则时气、毒疬、头痛寒热自散。寒水之气，滋于外而济于上，故治风肿诸毒、喉痛、口疮。

久服则阴精上滋故不夭，阳气盛故轻身，阴气充足，则长年矣。

尝考凡物纹如车轮者，皆有升转循环之用，防风、秦艽、乌药、防己、木通、升麻，皆纹如车辐，而升麻更空通，所以升转甚捷也。