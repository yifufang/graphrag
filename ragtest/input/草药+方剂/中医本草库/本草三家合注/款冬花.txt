```markdown
# 款冬花

气味辛、温，无毒，主治咳逆上气，善喘喉痹，诸惊痫，寒热邪气。
张隐庵曰：款冬生于水中，花开红白，气味辛温，从阴出阳，盖秉水中之生阳，而上于肺经之药也。
太阳寒水之气，不从皮毛外交于肺，则咳逆上气而善喘，款冬秉水气而通肺，故可治也。
厥阴少阳木火之气，结于喉中，则为喉痹，款冬得金水之气，金能平木；水能制火，故可治也。
惊痫寒热邪气，为病不止一端，故曰诸惊痫寒热邪气，款冬花秉太阳寒水之气，而上行外达，则阴阳水火之气自相交会，故可治也。
【愚按】款冬气味辛温，从阴出阳，主治肺气虚寒之咳喘，若肺火燔灼，肺气焦满者不可用。
《济生方》中，用百合、款冬二味为丸，名百花丸，治痰嗽带血，服之有愈者，有不愈者。寒嗽相宜，火嗽不宜也。
卢子由曰：款冬《本经》主治咳逆上气，善喘喉痹，因形寒饮冷，秋伤于湿者宜之。如火热刑金，或肺气焦满，恐益销铄矣。
叶天士曰：款冬气温，秉天春和之木气，入足厥阴肝经；味辛无毒，得地西方润泽之金味，入手太阴肺经。气味俱升，阳也。
肺金主气，气逆则火乘金，而咳逆上气、气喘矣，其主之者，味辛润肺，气温宣通，则肺金下降之令行，而诸症平矣。
喉痹者，火结于喉，而闭塞也，喉亦属肺，款冬辛温通肺，故并主喉痹也。
诸惊痫寒热邪气者，惊有虚实之别，痫有五脏之分，其类不一，所以邪气亦有寒热之殊也。其主之者，以其邪虽有寒热之殊，然皆厥阴肝木气逆火炎之症，款冬辛温，温能达肝，辛能降气，气降火平，邪气退矣。
```