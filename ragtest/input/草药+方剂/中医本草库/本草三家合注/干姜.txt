```markdown
干姜
    气味辛、温，无毒，主治胸满咳逆上气，温中止血出汗，逐风湿痹，肠澼下痢。生者尤良。
    张隐庵曰：太阴为阴中之至阴，足太阴主湿土，手太阴主清金，干姜气味辛温，其色黄白，乃手足太阴之温品也。
    胸满者，肺居胸中，胸寒则满也；咳逆上，手足太阴之气不相贯通，致肺气上逆也；温中者，言干姜主治胸满咳逆上气，以其能温中也。脾络虚寒，则血外溢，干姜性温，故止血也。出汗者，辛以润之，开腠理，致津液，通气也。逐风湿痹者，辛能发散也。肠澼下痢，乃脾脏虚寒，《伤寒论》云：“脾气孤弱，五液注下，下焦不阖，状如豚肝。”干姜能温脾土，故治肠澼下利。生者尤良，谓生姜能宣达胃气，用之尤良。
    【按】桂枝、葛根、柴胡诸汤，并胃逆呕吐表寒诸症，多用生姜，夫生姜乃老姜所生之子姜，主宣达阳明，为太阴之腑。故干姜治脾，生姜治胃，脏腑者，子母之谓也。
    【按】《神农本经》，止有生姜、干姜，而无炮姜，后人以干姜炮黑，谓之炮姜。《金匮要略》治肺痿，用甘草干姜汤，其干姜亦炮，是炮姜之用，仲祖其先之矣。姜味本辛，炮过则辛味稍减，主治产后血虚身热，及里寒吐血衄血便血之证。若炮制太过，本质不存，谓之姜炭，其味微苦不辛，其质轻浮不实，又不及炮姜功能矣。即用炮姜，亦必须三衢开化之母姜，始为有力，今药市中，多以伤水变味之生姜晒干炮用，未免有名无实。
    叶天士曰：干姜气温，秉天春升之木气，入足厥阴肝经；味辛无毒，得地西方之金味，入手太阴肺经；炮炭色黑，入足少阴肾经。气味俱升，阳也。
    胸中肺之分也，肺寒则金失下降之性，气壅于胸而满也，满则气上，所以咳逆上气之症生焉，其主之者，辛散温行也。
    中者脾与胃也，脾胃为土，土赖火生，炮姜入肾助火，火在下谓之少火，少火生气，气充则中自温也。
    血随气行，气逆火动，则血上溢，炮姜入肾，肾温则浮逆之火气皆下，火平气降，其血自止矣。
    出汗者，辛温能发散也。逐风湿痹者，辛制风，温散湿也。辛温温肺，故大肠亦温，而下痢止矣。
    生者其性尤烈，所以尤良。
    陈修园曰：干姜气温，秉厥阴风木之气，若温而不烈，则得冲和之气而属土也；味辛得阳明燥金之味，若辛而不偏，则金能生水而转润矣，故干姜为脏寒之要药也。
    胸中者，肺之分也，肺寒则金失下降之性，气壅于胸中而满也，满则气上，所以咳逆上气之症生焉，其主之者，辛散温行也。
    中者土也，土虚则寒，而此能温之；止血者，以阳虚阴必走，得暖则血自归经也；出汗者，辛温能发散也；逐风湿痹者，治寒邪之留于筋骨也；治肠澼下痢者，除寒邪之陷于肠胃也，以上诸治，皆取其雄烈之用，如孟子所谓“刚大浩然之气，塞于天地之间也”。
    生则辛味浑全，故又申言曰“生者尤良”，即《金匮》治肺痿用甘草干姜汤，自注炮用，以肺虚不能骤受过辛之味，炮之使辛味稍减，亦一时之权宜。非若后世炮黑炮炭，全失姜之本性也，叶天士亦谓炮黑入肾，何其陋欤！
```