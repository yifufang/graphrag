# 淫羊藿

药性辛、寒，无毒，主治阴痿，绝伤，茎中痛，利小便，益气力、强志。  
张隐庵曰：羊为火畜，藿能淫羊，盖秉水中之天气，而得太阳阳热之气化也。  
秉水中天气，故气味辛寒，得太阳之热，故主治阴痿绝伤。太阳合膀胱寒水之气，故治茎中痛、利小便。大肠之气，上合于肺，内通于肾，故益力强志。  
淫羊藿太阳之气，而功能治下，与紫萍秉太阳之气化，浮越于肤表者，少有不同，故生处不闻水声者良，欲使太阳之气，藏于水中，而不征现于外也。圣人体察物性，曲尽苦心，学者潜心玩索，庶几得之。  
叶天士曰：淫羊藿气寒，秉天冬令之水气，入足少阴肾经；味辛无毒，得地润泽之金味，入手太阴肺经。气味降多于升，阴也。  
阴者，宗筋也，水不制火热，则筋失其刚性而痿矣，淫羊藿入肾而气寒，寒足以制火，而痿自愈矣。  
绝伤者，阴绝而精伤也，气寒益水，味辛能润，润则阴精充也。  
茎，玉茎也；痛者，火郁于中也，热者清之以寒，郁者散之以辛，所以主茎中痛也。  
小便气化乃出，辛寒之品，清肃肺气，故利小便。肺主气，辛润肺，故益气力也。气力既益，内养刚大，所以强志，盖肾藏志也。  
陈修园曰：淫羊藿气寒，秉天冬寒水之气而入肾；味辛无毒，得地之金气而入肺，金水二脏之药，细味经文，俱以补水脏为主。  
阴者，宗筋也，宗筋属于肝木，木遇烈日而痿，一得气寒之羊藿，即如得露而挺矣。  
绝伤者，脉络绝而不续也，《金匮》云：“脉络者，阴精阳气所往来也。”羊藿气寒味辛，具水天之气，环转运行，而能续之也。  
茎，玉茎也，火郁于中，则痛。热者，清之以寒；郁者，散之以辛，所以主茎中痛也。  
小便主于膀胱，必假三焦之气化而出，三焦之火盛，则孤阳不化，而为溺短、溺长之症，一得淫羊藿之气寒味辛，金水相函，阴气濡布，则小便利矣。  
肺主气，肾藏志，孟夫子云：“夫志，气之帅也”，润肺之功，归于补肾，其益气力强志之训，即可于孟夫子善养刚大之训、悟之也，第此理难与时医道耳。  
叶天士云：“淫羊藿浸酒，治偏风不遂，水涸腰痛。”