```markdown
# 羌活

气味苦、甘、平，无毒。主风寒所击，金疮止痛，奔豚痫痉，女子疝瘕。久服轻身耐老。

张隐庵曰：羌活初出土时，苦中有甘，晒干则气平味苦，故《本经》云“气味苦、甘、平”，其色黄紫，气甚芳香，生于西蜀，秉手足太阴金土之气化。

风之所击，如客在门而扣击之，从皮而入肌腠也。羌活秉太阴肺经之气，则御皮毛之风寒；秉太阴脾土之气，则御肌腠之风寒，故主治风寒所击。

金疮止痛，秉土气而长肌肉也。

奔豚乃水气上奔，土能御水逆，金能益子虚，故治奔豚。

痫痉，风痫风痉也，金能制风，故治痫痉。

“肝木为病，疝气瘕聚”，金能平木，故治女子疝瘕。

久服则土金相生，故轻身耐老。

叶天士曰：羌活气平，秉天秋燥之金气，入手太阴肺经；味苦、甘、无毒，得地南方中央火土之味，入手少阴心经、足太阴脾经，气味降多于升，阴也。

其主风寒所击，金疮止痛者，金疮为风寒所击，则气血壅而不行，其痛更甚矣。羌活苦能泄，甘能和，入肺解风寒，所以气血行而痛止矣。

奔豚者，肾水之邪，如豚奔突而犯心也，苦可燥湿，甘可伐肾，所以主之。

痫者，风症也；痉者，湿流关节之症也。女子疝瘕，多行经后，血假风湿而成，羌活平风燥湿，兼之气雄，可以散血也。

久服则脾湿散，所以轻身；心血和，所以耐老，皆味甘苦之功也。

陈修园曰：羌活气平，秉金气而入肺；味苦、甘、无毒，得火味而入心；得土味而入脾。

其主风寒所击者，入心以扶心火之衰，所以主之。

痫痉者，木动则生风，风动则挟木热而害土，土病则聚液而成痰，痰进入心，则为痫为痉。此物秉金气以制风，得土味而补脾，得火味而宁心，所以主之。

女子疝瘕，多经行后，血假风湿而成，此物入肝以平风，入脾以胜湿，入心而主宰血脉之流行，所以主之。

久服轻身耐老者，著其扶阳之效也。
```