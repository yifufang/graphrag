```markdown
消石、朴消  
皆味咸、性寒，《本经》言“苦寒”，初时则咸极而苦，提过则转苦为咸。  
叶天士曰：硝石气寒，秉天冬寒之水气，入手太阳寒水小肠经；味苦无毒，得地南方之火味，入手少阳相火三焦经。气味俱降，阴也。  
其主五脏积热，胃胀闭者，五脏本为藏阴之经，阴枯则燥，而火就之，则热积于脏，而阳偏盛矣。阳者胃脘之阳，阳偏盛，故胃胀而闭塞也，其主之者，消石入三焦，苦寒下泄水谷之道路通，而胀者平；以小肠为受盛之官，化物出焉之腑，小 消石入太阳，寒苦下泄，咸以软坚，则陈者下，而新者可进也；除邪气者，苦寒治燥热之邪气也。  
炼之如膏，久服则轻身者，指三焦小肠有积热言也，盖积去身自轻也。  
陈修园曰：雪花六出，元精石六棱，六数为阴，乃水之成数也。消石朴消，面上生芽如圭角，作六棱，乃感地水之气结成，而秉寒水之气化，是以形类相同。但消石遇火则焰，兼得水中之天气；朴消只秉地水之精，不得天气，故遇火不焰也，所以不同者如此。
```