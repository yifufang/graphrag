```markdown
干漆
    气味辛、温，无毒，主治绝伤，补中，续筋骨，填脑髓，安五脏，五缓六急，风、寒、湿痹，生漆去长虫。久服轻身耐老。
    张隐庵曰：漆木生于西北，凿取滋汁而为漆，日曝则反润，阴湿则易干。如人胃腑水谷所化之津液，奉心化赤则为血，即日曝反润之义也；入肾脏则凝结为精，则阴湿易干之义也。
    干漆气味辛温，先白后赤，生干则黑，秉阳明金精之质，而上奉于心，以滋经脉；下交于肾，以凝精髓之药也。
    主治绝伤，滋经脉也；补中，阳明居中土也。续筋骨，治绝伤，则筋骨亦可续也。填髓脑者，凝精髓也。阳明水谷之精，滋灌五脏故安五脏。弛纵曰缓，拘挛曰急，皆不和之意。五脏不和而弛纵，是为五缓；六腑不和而拘敛，是为六急，五缓六急，乃风、寒、湿痹之证，故曰风、寒、湿痹也。《素问·痹论》云：五脏皆有外合，六腑亦各有俞。皮肌脉筋骨之痹，各以其时，重感于风、寒、湿之气，则内舍五脏，五脏之痹，犹五缓也。风、寒、湿气中其俞，而食饮应之，循俞而入，各舍其腑，六腑之痹，犹六急也，是五缓六急，乃风、寒、湿痹也。生漆色白属金，金能制风，故生漆去长虫。
    久服则中土之精，四布运行，故轻身耐老。
```