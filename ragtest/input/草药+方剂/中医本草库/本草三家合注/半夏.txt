```markdown
半夏
    气味辛、平，有毒，主治伤寒寒热，心下坚，胸胀咳逆，头眩，咽喉肿痛，肠鸣下，止汗。
    张隐庵曰：《月令》五月半夏生，盖当夏之半也。《脉解篇》云“阳明者午也，五月盛阳之阴也。”
    半夏生当夏之半，白色味辛，秉阳明燥金之气化。主治伤寒寒热者，辛以散之也。阳明胃络，上通于心，胃络不通于心，则心下坚；胸者肺之部，阳明金气平合于肺，金气不和于肺，则胸胀咳逆，半夏色白属金，主宣达阳明之气，故皆治之。
    金能制风，故治头眩，以及咽喉肿痛。燥能胜湿，故治肠鸣之下气而止汗也。
    叶天士曰：半夏气平，秉天秋燥之金气，入手太阴肺经；味辛有毒，得地西方酷烈之金味，入足阳明胃经、手阳明大肠经。气平味辛，阳也。
    主伤寒寒热心下坚者，心下脾肺之区，太阴经行之地也。病伤寒寒热而心下坚，湿痰在太阴也，半夏辛、平，消痰去湿，所以主之也。胸者肺之部也，胀者气逆也，半夏辛平，辛则能开，平则能降，所以主之也。
    咳逆头眩者，痰在肺则气不下降，气逆而头晕眩也。东垣曰：“太阴头痛，必有痰也。”半夏辛平消痰，所以主之。咽喉太阴经行之地，火结则肿痛，其主之者，辛能散结，平可下气，气下则火降也。肠鸣者，大肠受湿，则肠中切痛而鸣濯濯也，辛平燥湿，故主肠鸣下气者，半夏入肺，肺平则气下也。阳明之气本下行，上逆则汗自出矣，平能降气，所以止汗也。
    陈修园曰：半夏气平，秉天秋金之燥气，而入手太阴；味辛有毒，得地西方酷烈之味，而入手足阳明。辛则能开诸结，平则能降诸逆也。
    伤寒寒热心下坚者，邪结于半表半里之间，其主之者，以其辛而能开也。咽喉肿痛，头眩上气者，邪逆于巅顶胸膈之上，其主之者，以其平而能降也。肠鸣者，大肠受湿，则肠中切痛而鸣濯濯也，其主之者，以其辛平能燥湿也。
    又云止汗者，另著有辛中带涩之功也。仲景于小柴胡汤用之，以治寒热；泻心汤用之，以治胸满肠鸣；少阴咽痛亦用之；《金匮》头眩亦用之，且呕者，必加此味，大得其开结降逆之旨，用药悉遵《本经》，所以为医中之圣。
    又曰：今人以半夏功专祛痰，概用白矾煮之，服者往往致吐，且致酸心少食，制法相沿之陋也。古人只用汤洗七次去涎，今人畏其麻口，不敢从之。余每年收干半夏数十斤，洗去粗皮，以生姜汁、甘草水浸一日夜，洗净，又用河水浸三日，一日一换，摅起蒸熟晒干切片，隔一年用之甚效。盖此药是太阴、阳明、少阳之大药，祛痰恰非专长，仲景诸方加减，俱云呕者加半夏，痰多者加茯苓，未闻以痰多加半夏也。
```