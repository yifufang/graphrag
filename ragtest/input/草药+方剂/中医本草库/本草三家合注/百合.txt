# 百合

百合  
气味甘、平，无毒，主治邪气腹胀心痛，利大小便，补中益气。  

张隐庵曰：百合色白属金，味甘属土；昼开夜合，应天道之昼行于阳，夜行于阴；四向六合，应土气之达于四旁。  

主治邪气腹胀心痛者，邪气下乘于脾，则地气不升而腹胀；邪气上乘于肺，则天气不降而心痛，盖腹者，脾之部；肺者，心之盖也。  

利大小便者，脾气上升，肺气下降，则水津四布，糟粕运行矣。  

补中者补脾，益气者益肺也。