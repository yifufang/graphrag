# 续断

气味苦，微温，无毒，主治伤寒，补不足，金疮痈疡，折跌续筋骨，妇人乳难。久服益气力。

张隐庵曰：续断气味苦温，根色赤黄，爆干微黑，折有烟尘，秉少阳、阳明火土之气化，而治经脉三因之证。

主治伤寒者，经脉虚而寒气侵入，为外因之证也；补不足者，调养经脉之不足，为里虚内因之证也；金疮者，金伤成疮，为不内外因之证也；经脉受邪为痈为疡，皆外因也；折跌而筋骨欲续，亦不内外因也；妇人经不足而乳难，亦里虚内因也，续断秉火土之气，而治经脉三因之证者如此。

久服则火气盛，故益气；土气盛，故益力。

叶天士曰：续断气微温，秉天春升之木气，入足厥阴肝经；味苦无毒，得地南方之火味，入手少阴心经。气升味降，阳也。

肝藏血，心主血，血者营也，中之守也，血虚则中伤。续断气微温入肝，肝者阳中之少阳，以生气血者也，所以主伤中。

补不足者，补肝经之不足也。金疮痈疡，皆伤血之症，气温益血，味苦入心，所以主之。折跌续筋骨者，气微温，活血养经，则断者续也。女人血不足则乳难，得温行血，则乳汁自多也。肝者，罢极之本，以生气血之脏也，气微温，达少阳之气，所以益气力也。

陈修园曰：参此以形为治，续断有肉有筋，如人筋在肉中之象，而色带紫带黑，为肝肾之象；气味苦温，为少阳、阳明火土之气化，故伤于经络，而能散之。痈疡结于经络，而能疗之。折跌筋骨有伤，而能补不足，续其断绝，以及妇人乳难。

久服益气力者，亦强筋壮骨之功也。