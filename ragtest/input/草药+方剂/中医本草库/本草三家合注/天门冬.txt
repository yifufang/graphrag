```markdown
# 天门冬

气味苦、平，无毒，主治暴风湿偏痹，强骨髓，杀三虫，去伏尸。久服轻身益气，延年不饥。

张隐庵曰：天麦二冬，皆秉少阴精水之气。麦门冬秉水精而上通乎阳明；天门冬秉水精而上，通于太阳。后人有天门冬补中有泻，麦门冬泻中有补之说，不知何处引来，良可叹也。

叶天士曰：天门冬气平，秉天秋平之金气，入手太阴肺经；味苦无毒，得地寒凉之火味，入手少阴心经。气味俱降，阴也。

其主暴风湿偏痹者，燥者濡之，热者清之，著者润之也。盖风本阳痹，风湿偏痹，发之以暴，暴病皆属于火者也。

骨属肾水，天冬气平益肺，肺金生水，故骨髓强也。

三蛊伏尸，皆湿热所化，味苦可以除湿，气平可以清热，湿热下逐，三蛊伏尸皆去也。

久服益肺，肺清则气化，故益气；气足则身轻；气治则延年；气满则不饥也。

陈修园曰：天门冬，《本经》言“气味苦平”；《别录》言“甘寒”。新出土时，其味微苦，爆干则微甘也，性寒无毒，体质多脂，始生高山，盖秉寒水之气而上通于天，故有天冬之名。

主治暴风湿偏痹者，言风湿之邪，暴中于身，而成半身不遂之偏痹，天冬秉水天之气，环转运行，故可治也。强骨髓者，得寒水之精也。杀三虫去伏尸者，水阴之气，上通于天也，水气通天，则天气下降，故土中之三虫，泉下之伏尸，皆杀去也。

太阳为诸阳主气，故久服轻身益气；天气通贯于地中，故延年不饥。

伏尸者，传尸鬼疰，泉下死鬼，癊而为病也。天门冬能启水中之生阳，上通于天，故去伏尸。凡治传尸之药，皆从阴达阳，由下升上也。
```