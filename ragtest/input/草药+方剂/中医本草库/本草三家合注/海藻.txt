```markdown
海藻  
    气味苦、咸、寒，无毒，主治瘿瘤结气，散颈下硬核痛，痈肿症瘕坚气，腹中上下雷鸣，治十二经水肿。  
    张隐庵曰：咸能软坚，咸主润下，海藻生于海中，其味苦咸，其性寒凉，故主治经脉外内之坚结瘿瘤结气。颈下硬核痛、痈肿，乃经脉不和，而病结于外也；症瘕坚气，腹中上下雷鸣，乃经脉不和，而病结于内也。  
    海藻形如乱发，主通经脉，故治十二经水肿，人身十二经脉流畅，则水肿自愈矣。
```