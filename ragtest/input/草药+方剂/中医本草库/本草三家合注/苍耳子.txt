```markdown
# 苍耳子
    气味甘、温，有小毒，主治风头寒痛，风湿周痹，四肢拘挛，恶肉死肌，膝痛，久服益气。
    张隐庵曰：苍耳子，《本经》名“枲耳”，赅茎叶而言也，今时用实，名苍耳子，子内仁肉，气味甘温，外多毛刺，故有小毒，花白实黄，秉阳明燥金之气。
    金能制风，故主治风头寒痛，谓受风邪，为寒为痛也。
    燥能胜湿，故主治风湿周痹，四肢挛痛，谓风湿之邪，伤周身血脉而为痹，淫于四肢，而为拘挛痛疼也。
    夫周痹则周身血脉不和，周痹可治，则恶血死肌亦可治也。四肢拘挛痛可治，则膝痛亦可如治也。
    久服则风湿外散，经脉流通，故益气。
```