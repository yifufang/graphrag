```markdown
石龙刍
    气味苦、微寒，无毒，主治心腹邪气，小便不利，淋闭，风湿鬼疰恶毒。久服补虚羸，轻身，耳目聪明延年。
    张隐庵曰：石龙刍气味苦寒，生于水石之间，得少阴水精之气化，故以龙名，又龙行能泄其水精也。
    主治主腹邪气者，少阴水精之气，上交于心，则心腹之邪气可治也。
    小便不利、淋闭者，热邪下注，而病淋浊，气不下化，而仍闭结，皆为小便不利，龙刍能启水精之气，上交于心，上下相交，则小便自利矣。
    又少阴神气外浮，则能取风湿；少阴神气内藏，则能除鬼疰也。又曰恶毒者，言鬼疰之病，比恶毒所为，非痈毒也。
    久服则水火相济，故能补虚羸而轻身；精神充足，故耳目聪明而延年。
```