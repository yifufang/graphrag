```markdown
# 羚羊角

气味咸、寒，无毒，主明目益气起阴，主恶血注下，辟蛊毒恶鬼不祥，常不魇寐。

张隐庵曰：羚羊角气味咸寒，秉水气也；角心木胎，秉木气也。秉水气而滋养肝木，故主明目。

先天之气，发源于水中，从阴出阳，羚羊角秉水精之气，故能益肾气而起阴。

肝气不能上升，则恶血下注，羚羊角秉木气而助肝，故去恶血下注。

羚羊乃神灵解结之兽，角有二十节，以应天之二十四气，故辟蛊毒恶鬼不祥，而常不魇寐也。

叶天士曰：羚羊角气寒，秉天冬寒之水气，入少阴肾经；味咸无毒，得地北方之水味，入足太阳寒水膀胱经。气味俱降，阴也。

膀胱经起于目内眦，气寒可以清火，火清则水足而目明矣。

益气者，咸寒益肾气之不足也。起阴者，咸寒益肾，肾足则宗筋强也。味咸则破血，气寒则清热，故主恶血注下也。蛊毒，湿热之毒也，咸寒可以清湿热，所以主之。

羚羊性灵通神，故辟恶鬼不祥；咸寒益肾，肾水足则精明，所以常不魇寐也。

陈修园曰：羚羊角气寒、味咸、无毒，入肾与膀胱二经。

主明目者，咸寒以补水，水足则目明也。益气者，水能化气也。起阴者，阴器为宗筋而属肝，肝属木，木得烈日而萎，得雨露而挺也。

味咸则破血，故主去恶血。气寒则清热，故止注下也。蛊毒为血热之毒也，咸寒可以除之。

辟恶不祥常不魇寐者，夸其灵异通神之妙也。
```