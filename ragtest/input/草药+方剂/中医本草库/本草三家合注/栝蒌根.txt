```markdown
栝蒌根  
气寒、味苦，无毒。主治消渴身热，烦满大热，补虚安中，续绝伤。  
张隐庵曰：栝蒌根入土最深，外黄内白，气味苦寒，得地水之精气而上达者也；其实在黄色，内如重楼，其仁色绿多脂，性能从上而下。  
主治消渴身热者，启在下之水精上滋，此根之功能也。  
治烦满大热者，降在上之火热下泄，此实之功能。  
补虚安中，续绝伤，合根实而言也。水火上下交济，则补虚而安中；藤蔓之药，能资经脉，故续绝伤。  
又曰：半夏起阴气于脉外，上与阳明相合，而成火土之燥；栝蒌根起阴津于脉中，天癸相合，而能滋其燥金。《伤寒》《金匮》诸方，用半夏以助阳明之气，渴者燥气太过，即去半、易花粉以滋之。圣贤立方加减，必推物理所以然。  
叶天士曰：栝蒌根气寒，秉天冬寒之水气，入足少阴肾经、足太阳寒水膀胱经；味苦无毒，得地南方火味，入手少阴心经。气味俱降，阴也。  
膀胱者，津液之腑也。心火内烁，则津液枯而病消渴；膀胱主表，火盛则表亦热而身热也。其主之者，苦寒可以清火也。  
心为君火，火盛则烦满大热，其主之者，寒以清之，苦以泄之也。  
火盛则阴虚，补虚者，清润能补阴虚也。阴者中之守，安中者，苦寒益阴，阴充中有守也。其主续绝伤者，血为阴，阴虚则伤，阴枯则绝，栝蒌根清润，则虚者滋，枯者润也。  
实名栝蒌，甘寒之性，能解阳邪，所以主伤寒阳邪结胸也。  
陈修园曰：栝蒌根气寒，秉天冬寒之水气，而入肾与膀胱；味苦无毒，得地南方之火味，而入心。  
火盛烁液，则消渴；火浮于表，则身热；火盛于里，则烦满；大热火盛，则阴虚，阴虚则中失守而不安，栝蒌根之苦寒清火，可以统主之。  
其主续绝伤者，以其蔓延能通阴络，而续其绝也。  
实名栝蒌，《金匮》取治胸痹；《伤寒论》取治结胸，盖以能开胸之结也。
```