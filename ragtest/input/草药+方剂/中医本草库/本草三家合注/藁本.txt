```markdown
藁本
    气味辛、温，无毒，主治妇人疝瘕，阴中寒肿痛，腹中急，除头风寒，长肌肤，悦颜色。
    张隐庵曰：藁，高也，藁本始崇山，得天地崇高之气，秉太阳标本之精，故下治妇人疝瘕，阴中寒肿痛；中治腹中拘急；上除头风痛，盖太阳之脉本于下，而上额交巅，出入于中上也。太阳阳气有余，则长肌肤，悦颜色。
    叶天士曰：藁本气温，秉天春升之木气，入足厥阴肝经；味辛无毒，得地西方之金味，入手太阴肺经。气味俱升，阳也。
    妇人以血为主，血藏于肝，肝血少则肝气滞，而疝瘕之症生矣，藁本温辛，温行辛润，气不滞而血不少，疝瘕自平也。
    厥阴之脉络阴器，厥阴之筋结阴器，其主阴中寒肿痛者，入肝而辛温散寒也。
    厥阴之脉抵小腹，肝性急，腹中急，肝血不润也，味辛润血，所以主之。
    风气通肝，肝经与督脉会于巅顶，风邪行上，所以头痛，其主之者，辛以散之。
    肺主皮毛，长肌肤，味辛益肺之力；悦颜色，辛能润血之功也。
```