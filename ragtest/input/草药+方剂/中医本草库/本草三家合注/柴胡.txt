```markdown
柴胡  
    气味苦、平，无毒，主治心腹肠胃中结气，饮食积聚，寒热邪气，能促进新陈代谢。长期服用可轻身，明目益精。  
    张隐庵曰：柴胡春生，白蒻香美可食，香气自地下升腾，直上云霄，其根苦平，禀承太阴坤土之气，而通达太阳之药也。  
    主治心腹肠胃中结气者，心为阳中之太阳而居上，腹为阴中之太阴而居下，肠胃居心腹之中，柴胡从坤土而治肠胃之结气，则心腹之正气自和矣。  
    治饮食积聚，土气调和也。治寒热邪气，从阴出阳也。从阴出阳，故推陈莝而致新谷。  
    土气调，故久服轻身。阴气上出于阳，故明目。阳气下交于阴，故益精。  
    【愚按】柴胡乃从太阴地土，阳明中土，而外达于太阳之药也，故仲祖《卒病论》言伤寒中风，不从表解。太阳之气，逆于中土，不能枢转外出，则用小柴胡汤，达太阳之气于肌表，是柴胡并非少阳主药。后人有病在太阳，而用柴胡则引邪入于少阳之说，则庸愚无稽之言，后人宗之，鄙陋甚矣。  
    叶天士曰：柴胡气平，秉天中正之气；味苦无毒，得地炎上之火味。胆者，中正之官，相火之腑，所以独入足少阳胆经。气味轻升，阴中之阳，乃少阳也。  
    其主心腹肠胃中结气者，心腹肠胃，五脏六腑也。脏腑共十二经，凡十一脏，皆取决于胆，柴胡轻清升达胆气，胆气条达，则十一脏从之宣化，故心、腹、肠、胃中凡有结气，皆能散之也。  
    其主饮食积聚者，盖饮食入胃，散精于肝，肝之疏散，又藉胆为生发之主也，柴胡升发胆气，肝能散精，而饮食积聚自下矣。  
    少阳经行半表半里，少阳受邪，邪并于阴则寒，邪并于阳则热，柴胡和解少阳，故主寒热之邪气也。  
    春气一至，万物俱生，柴胡得天地春升之性，入少阳以生血气，故主推陈致新也。  
    久服清气上升，则阳气自强，所以轻身。五脏六腑精华上奉，所以明目。清气上行，则阴气下降，所以益精，精者，阴气之精华也。
```