# 茯苓

气昧甘平，无毒。主治胸胁逆气，忧恚惊邪恐悸，心下结气疼痛，寒热烦满，咳逆口焦舌干，利小便。久服安魂养神，不饥延年。

张隐庵曰：茯苓本松木之精华，藉土气以结成，故气味甘平，有土位中央，而枢机旋转之妙。秉木气而旋转，则胸胁之逆气可治也；秉土气而安五脏，则忧、恚、惊、恐、悸之邪可平也。里气不和，则心下结痛；表气不和则为寒为热；气结于上，上而不下，则烦满咳逆、口焦舌干；气逆于下，上不交通，则小便不利。茯苓位于中土，灵气上荟，主内外旋转，上下交通，故皆治之。久服安肝藏之魂，以养心藏之神，木生火也。不饥延年，土气盛也。

叶天士曰：茯苓气平，秉天秋降之金气，入手太阴肺经；味甘无毒，得地中正之土味，入足太阴脾经。气味和平，降中有升，阴也。胸者肺之分，胁者肝之分，肝主升而肺主降，肺金不足，则气不降，肝木有余，则气上逆，逆于肝肺之分，故在胸胁之间也。茯苓入肺，气平则降，味甘可以缓肝，所以主之。脾为土，肺为金，脾肺上下相交，则五脏皆和，位一身之天地矣。若脾肺失中和之德，则忧、恚、惊、邪、恐、悸，七情乖戾于胸，发不中节而致病，茯苓味甘和脾，气平和肺，脾肺和平，七情调矣。心下脾之分也，湿热在脾则结痛，湿热不除，则流入太阳，而发寒热，郁于太阳而烦满，湿乘肺金而咳逆，茯苓甘平淡渗，所以能燥土伐木清金，治以上诸症也。人身水道不通，则火无制而口焦舌干矣。茯苓入肺以通水道，下输膀胱，则火有去路，故止口焦舌干。水道通，所以又利小便也。肝者，魂之居也，而随魂往来者神也。久服茯苓，肺清肃，故肝木和平，而魂神安养也。不饥延年者，脾为后天之本，肺为元气之府，脾健则不饥，气足则延年也。

陈修园曰：茯苓气平入肺，味甘入脾，肺能通调，脾能转输，其功在于利小便一语。胸为肺之部位，胁为肝之部位，其气上逆，则忧、恚、惊、邪、恐、悸七情之用，因而不调；心下为太阳之部位，水邪停留则结痛，水气不化则烦满，凌于太阴则咳逆，客于营卫则发热恶寒，有宿食则津液不生，为口焦舌干，唯得小便一利，则水行而气化，诸疾自愈矣。久服安魂养神，不饥延年者，以肺金为天，脾土为坤，位一身之天地，而明其上下交和之效也。