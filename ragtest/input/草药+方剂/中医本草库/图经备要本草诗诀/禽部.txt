```markdown
# 禽部

## 雄鸡肉
凡黑者佳。性温乌色雄鸡肉，调血温中补不足。折伤湿痹并能医，治带醋煎添芥服。

## 乌雌鸡
同前。乌色雌鸡无大毒，踒折骨疼皆可服。胎伤中恶并能安，寒湿痹风尤效速。

## 鹧鸪
生江南。其味甘温瑞鹧鸪，饵之诸毒悉能磨。瘴瘟欲死酒熬服，补脏益心性最和。

## 雀卵、肉
雀卵强阴能有子，肉温益气食宜冬。白丁香即为雄粪。疗目除瘕更溃痈。

## 雀卵益精肉更良
暖腰止带壮元阳。脑医耳病通聋聩，屎治睛疼可溃疮。

## 寒鸦
苦平腊月老寒鸦，能去癫痫鬼魅邪。瓶内烧灰调饮下，骨蒸劳嗽服之佳。

## 啄木鸟
无毒性平啄木鸟，痔瘘诸疮医并好。虫牙疳（匿/虫）取来烧，为末塞牙虫去了。

## 斑鸠
甘平益气斑鸠肉，止血助阳医疖毒。嗽哮噎气悉能平，乳汁和睛明眼目。

## 鹌鹑
出山野间。味平无毒是鹌鹑，补脏温中最益人。续气实筋消结热，更医泄痢效如神。

## 孔雀
无毒性温咸孔雀，能解毒虫并毒药。屎寒不可入疮中，却治闭癃白带作。

## 蝙蝠
一名伏翼。生太山川谷及人家屋间。立夏后采，阴干。苋实为之使。

## 伏翼
一名为蝙蝠，其味咸平且无毒。治嗽金疮出血多，利水疗淋明眼目。

## 白鸽
即人家所养者。白鸽咸平宜久食，助气调精多有益。解诸药毒疥能除，服药人餐却减力。

## 鱼狗
翠鸟元名号鱼狗，在所山林应罕有。鲠骨戟喉着肉中，为末服之骨自朽。
```