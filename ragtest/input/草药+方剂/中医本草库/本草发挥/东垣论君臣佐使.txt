## 东垣论君臣佐使

《至真要大论》曰：有毒无毒，所治为主。主病者为君，佐君者为臣，应臣者为使。一法力大者为君。凡药之所用，皆以气味为主。补泻在味，随时换。气薄者为阳中之阴，气厚者为阳中之阳。味薄为阴中之阳，味厚者为阴中之阴。辛甘淡之热者为阳中之阳，辛甘淡之寒者为阳中之阴。酸苦咸之寒者为阴中之阴，酸苦咸之热者为阴中之阳。夫辛、甘、淡、酸、苦、咸，乃味之阴阳，又为地之阴阳也。温凉、寒、热，乃气之阴阳，又为天之阴阳也。气味生成，而阴阳造化之机存焉。一物之内，气味兼有。一药之中，理性具焉。主对治疗，由是而出。假令治表实，麻黄、葛根。表虚，桂枝、黄芪。里实，枳实、大黄。里虚，人参、芍药。热者黄芩、黄连，寒者干姜、附子之类也。君药分两最多，臣药次之，佐使药又次之。不可令臣过于君。君臣有序，相与宣摄，则可以御邪除病矣。

王海藏云：常人求诊拱默，苟令切脉，试其能知病否。且脉人之气血，附行于经络，热胜则脉疾，寒胜则脉迟，实则有力，虚则无力。至于得病之由，及所伤之物，岂能以脉知乎？故医者不可不问其由，病者不可不说其故。孙真人云：未诊先问，最为有准。东坡亦云：只图愈疾，不图困医。二公之言，良为有理，故书之以破世人之惑矣。