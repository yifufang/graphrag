```markdown
# 用丸散药例

仲景云：切碎如麻豆大小，与㕮咀意义相同。夫㕮咀，乃古时之制法。古时无铁刃，以口咬细，令如麻豆，为粗药煎之，使药水清，饮于腹中，则易升易散也，此所谓㕮咀也。今人以刀器切如麻豆大，此乃㕮咀之易成也。若一概为细末，不分清浊矣。经云：清阳发腠理，浊阴走五脏，果何谓也？又曰：清阳实四肢，浊阴归六腑是也。㕮咀之法，取清汁易行经络故也。若治至高之病，加酒煎。以去湿，加生姜煎。补元气，以大枣煎。发散风寒，以葱白煎。去膈上病，以蜜煎。散者，细末也，不循经络，只去胃中及脏腑之积。气味厚者，白汤调服。气味薄者，煎熟和柤服。服百丸者，去下部之疾者，其丸极大而光且圆。治中焦者次之。治上焦者，极小。稠面糊丸者，取其迟化，直至下焦。或酒或醋丸者，取其收散之意也。犯半夏、南星，欲去湿痰者，以生姜汁煮。糊为丸者，又易化也。炼蜜为丸者，取其迟化而气循经络也。蜡丸者，取其难化而旋旋施功也。大抵汤者，荡也，去久病者用之。散者，散也，去急病者用之。丸者，缓也，不能速去其病，用药舒缓而治之也。古今方剂，锱铢分两与今不同。谓㕮咀者，即今之如麻豆大是也。云“一升”者，今之大白盏也。云“铢”者，大铢乃一分，是二钱半也。二十四铢为一两。云“三两”者，今之一两。云“二两”者，今之六钱半也。料例大者，今之三分之一足矣。
```