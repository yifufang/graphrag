```markdown
药性本草
    唐·甄权所著。权，扶沟人，仕隋为秘省正字，唐太宗时年一百二十岁，帝幸其第，访以药性，因上此书，名《药性本草》。今仅择四种。
    玄明粉主心烦热，五脏宿滞并癥结；明目止衄肿毒消，伤寒发狂及热厥。此即朴硝制过，佐以甘草，去其咸寒。味辛甘性冷，能去胃中之实热，荡肠中之宿垢。较之朴，其性缓也。
    土茯苓主健脾胃，骨痛拘挛风湿利；恶疮痈肿瘰疬消，当谷不饥能不睡。一名山萆薢。味甘淡而性平，为阳明本经药，能健脾胃，去风湿。脾胃健，则营卫从；风湿去，则筋骨利，故主骨痛疮痈诸证。近时用治杨梅疮甚有功效，盖能行营卫而解热毒也。可当谷，故有冷饭块之名。卫气行于阳，则寤矣。
    荜澄茄主下气食，噎膈呕吐及哕逆；心腹胀满皮肤风，一切冷气并痰澼。此茄生于海南诸番，与胡椒一类二种，性味辛温无毒，脾胃虚冷者宜之。
    神曲化谷及宿食，霍乱胀满痢赤白；健脾暖胃饮食思，下积破癥除痰逆。面乃肝之谷，上之胜也。配以六神、造以诸神聚会之日，故得神名。甲己合而化土，面能制土，制则化矣；故主调胃健脾，宽胸进食。倪维德用治目病，生用能发其生气，熟用能敛其暴气，肝开窍于目也。妇人产后欲回乳者，炒研酒服二钱，甚验。盖乳乃中焦之汁，胃土所生，故食粥能生乳；曲制土而回乳也。（眉批：气味甘辛温。米乃土之谷，故主生乳。）
```