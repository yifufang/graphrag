```markdown
# 手少阳三焦经

三焦手少阳之脉，起于小指次指端。
此经出无名指端关冲穴，受厥包络之交。
上出两指之间内，循手臂外两骨间。
上出，历液门、中渚，循手表腕之阳池，出臂外两骨之间，至天井穴。
上肘循臑外上肩，交出足少阳后边。
臂骨尽处为腕，臑尽处为肘，膊下对腋处为臑。此从天井上行，循臂臑之外，历清冷渊、消泺，行手太阳之里、手阳明之外。上肩，循臂臑，会肩髎、天髎，交出足少阳之后。过秉风、肩井，下入缺盆。
入缺盆中布胸膻，散络心包焦府联。
复由足阳明之外，而交会于膻中之上焦。散布络绕于心包络，乃下膈入络膀胱、以约下焦。附右肾而生。
支从膻中出上项，耳后耳角颊䪼延。
耳下陷中为颊，耳前目下为䪼。其支行者，从膻中而上，出缺盆之外。上项，过大椎，循天牖，上耳后，经翳风、瘈脉、颅囟，直上，出耳上角，至角孙。过悬厘、颔厌，及过阳白、睛明，屈曲耳颊至䪼，会颧髎之分。
支者又从耳后出，入耳中出走耳前。
其又支者，从耳后翳风六入耳中，过听宫，出走耳前（禾髎、耳门）。
过客主人前交颊，至目锐眦足经连。
过客主人，至目锐、会瞳子髎，循丝竹空，而交于足少阳胆经也。
是动则病耳聋闭，浑浑焞焞嗌喉痹。
肾开窍于耳。三焦之原，发于命门。三焦者，元气之别使，阴中之生阳。气不能游行疏达，则病耳聋而浑浑焞焞矣。上焦出胃上口，并嗌以上而至舌，常与荣俱行阳二十五度，行阴亦二十五度。故《灵枢经》曰：喉痹、舌卷、口中干、烦心、心痛，取手小指次指之端。是皆三焦气分所生之病也。
是主气所生病者，汗出颊肿痛锐眦。
经云：卫出下焦。三焦主生气之原，故为主气。所生病者，先为是动，而后及于经脉也。中焦并胃中，泌糟粕，蒸津液，化其精微，上注于肺脉，乃化而为血。以奉生身，莫贵于此。独行于经隧，命曰营气。汗乃营血之液，热迫所生，故汗出也。颊肿、目锐眦痛，皆三焦经脉之所过，无荣血之濡养也。
耳后肩臑肘臂疼，小指次指不用使。
耳后、肩臑、名指，皆三焦经脉之所循。小指不用者，君相二火之相感也。
步穴分寸歌
无名之外端关冲，液门小次指陷中。中渚液门去一寸，阳池腕上之陷中。外关腕后方二寸，腕后三寸支沟逢。腕后三寸内会宗，空中有穴细心穷。腕后四寸三阳络，四渎肘前五寸从。天井肘上骨罅间，肘后二寸清冷渊。消泺对腋臂外是，臑会去肩三寸前。肩髎臑上陷中取，天髎缺盆陷在肩。天牖穴在天容后，翳风耳后之角尖。瘈脉耳后青脉中，颅息亦在青脉通。角孙耳郭中间上，耳门耳前起肉中。禾髎耳前动脉是，眉后陷中丝竹空。
本经凡二十三穴。关冲，在名指之外端。液门，在小指次指岐骨间陷中。阳池，在手表腕上陷中。外关，在腕后二寸两骨间。支沟，在腕后三寸两骨间陷中。会宗，亦在腕后三寸，于空中求之。天井，在肘上一寸，大骨两筋叉骨罅中。臑会，在肩前廉，去肩头三寸宛宛中。肩髎，在肩端臑上，举臂取之。天髎，在肩缺盆中上毖骨。天牖，在颈大筋外，缺盆中天容后、天柱前完骨下发际上。翳风，在耳后尖角陷中，按之引耳中。瘈脉，在耳本后鸡足青络脉。颅囟，在耳后青脉中。角孙，穴在耳郭中，开口有空。禾髎在耳前兑发下动脉中。耳门，在耳前起肉当耳缺盆中。
```