```markdown
# 别录上品

梁·陶弘景纂。弘景字通明，曾任诸王侍读，后归隐句曲山，号华阳隐居。按《神农本草》将药物分为三品，共计三百六十五种，以应周天之数。景又增补汉魏以下名医所用药三百六十五种，称为《名医别录》。今谨择其切要者三十九种。

黄精甘平，可安五脏、补中益气、除风湿；轻身延年、久不饥，补养劳伤、益精髓。一名黄芝，一名戊己芝，为芝草之精。受戊己之淳气，补黄宫之圣品。土为万物之母，母得其养，则水火既济，木金交合，诸邪自去，百病不生。故能补诸虚，填精髓，益脾胃，润心肺，止寒热，下尸虫，治风癞，明目昏。

萎蕤主头目腰痛，中风暴热不能动；跌筋结肉不足资，心腹结气虚劳用。萎蕤甘平，有参芪之功，大能补正去邪，故主中风风温，时行狂热，劳疟湿注，虚劳客热，五劳七伤。中气虚热，续绝伤，润心肺，泽颜色，去黑䵟。

豆寇温中心腹痛，呕吐痞积湿痰壅；补胃健脾并下气，客寒疟痢暑伤功。此草豆寇也，一名草果。建宁所产者，圆小而辛香；填广所产者，长大如柯子而辛臭。南人复用一种火杨梅伪充，乃山姜实也，不可不辨。草蔻性味辛热，能除寒燥湿，开郁化痰。如寒邪冷食，气滞湿痰，胃脘作痛者，服之甚效。又主瘴疠寒疟，伤暑吐泻，泄痢痞满，饮食积聚，妇人恶阻带下，盖能开郁而行气也。

忍冬甘温主寒热，身肿热毒痢水血；腹胀飞尸鬼疰消，诸肿痈疽解毒捷。凌冬不凋，故名忍冬。一名鹭鸶藤，其藤左缠，花开色白，二三日变黄，新旧相参，黄白相映，故名金银花，气甚芬芳，清金益上之妙品也。金土气益，则荣卫运行，又何患寒热诸毒之为害耶。久服轻身长生益寿。（眉批：天道左旋，乾金属天，土臭其香。忍冬延蔓禁宫善行。）

王不留行主金疮，止血逐痛及产难；出刺止烦除风痹，下乳消痈诸恶疡。即金盏银台，一名禁官花。苗子气味苦平，功用相等。其性善行，虽有王命，不能留其行，故有是名。气血运行，则经脉疏通，而血归经络。故能止血，及鼻衄下血，妇人经血不匀，下乳催生。治痈出刺，皆借荣卫之运行，荣卫相将，则风痹游疹自灭。又主利小便。久服轻身耐老增寿。（眉批：皆黄白相间，主行荣卫阴阳者也。）

芥子辛温主归鼻，邪恶疰气并喉疾；利窍发汗去风寒，止嗽豁痰开肺实。白芥子辛能入肺，温能发散，故有利气豁痰，温中开胃，散痛消肿辟恶之功。丹溪云：痰在胁下及皮里膜外，非白芥子不能达。

枇杷叶平主下气，卒啘不止及呕哕；脚气衄血齇鼻新，清热止嗽和肺胃。枇杷秋英冬花，春实夏熟，得四时冲和之气，大能清肺和胃，有行气下气之功。气下则火降痰顺，而呕逆咳嗽自平矣。（眉批：桃有毛为肺果，枇杷有毛治肺。肺主气而胃主四时之和。）

松脂苦甘安五脏，痈疽头癞并恶疮；除热止渴疗风痹，耳目聪明筋骨强。弘景曰：松柏皆有脂润，凌冬不凋，久服轻身不老，辟谷成仙，诚为佳物，但人多轻忽之尔。有不老丹、《千金方》松梅丸，皆用松脂炼服，主益寿延年。《摘玄方》治妇人白带，用脂酒煮丸服。松节主百邪久风，脚痹脚软，厉节风痛。盖松节，松之骨也，故凡上品树节，皆能治骨。（眉批：《尔雅》入《本经》上品。）

楮实克肌并益气，明目补虚健腰膝；阴痿水肿蛊胀，通利五淋精水强。楮实克肌并益气，明目补虚健腰膝；阴痿水肿蛊胀，通利五淋精水强。

田螺大寒主目疼，赤热烦渴及淋闭；黄疸热痢脚气冲，瘰疬疔疮并五痔。螺，蚪属也，生于水田。其壳旋文，其肉随月消长。《说卦》云：离为蠃，以其外刚内柔，潜阴于内，盖亦水月之精。用真珠、黄连末，内入良久，取汁注目中，大治目痛。治噤口痢，用大螺二枚，捣烂，入麝三分，烘热贴脐，引热毒下行即思饮食，甚效。小便不通，腹胀如鼓，入盐半匕，贴脐即愈。入冰片化水，点疔肿痔漏。同大蒜车前子捣膏贴脐，治水气浮肿。捣敷两股，治脚气攻冲。（眉批：王克云：月毁于天，螺消于渊。实热者宜之。）
```