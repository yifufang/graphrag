```markdown
禽部
    丹雄鸡肉《本经》上品，甘微温。治女人崩中漏下，赤白沃。通神，杀恶毒，辟不祥。乌雄鸡肉。补中益肾，止肚痛，心腹恶气，反胃吐食，除风湿麻痹，诸虚羸，安胎，治折伤痈疽。鸡冠血。治白癜风，经络间风热，治小儿卒惊客忤，发痘疮。治缢死欲绝。涂口眼㖞斜，中恶及蜈蚣蜘蛛毒。鸡肝。主起阴补肾，治心腹痛，安漏胎下血，治肝虚目暗。䏶胵里黄皮，一名鸡内金。治泄痢小便频遗，反胃吐食，淋沥泄精，崩中带下，喉痹乳鹅，小儿食疳牙疳，泄痢疟疾。屎白。雄鸡粪中有白宜腊月收，白毛乌骨者良。治鼓胀，利小便（《素问》名鸡矢醴）。又治消渴，破石淋鳖瘕。鸡子白。益气补肺，清喉解热毒。鸡子黄。养血利经脉，解烦热，治赤白下痢，小肠疝气。（眉批：用赤小豆及蒜苗与鸡食之便良。）
    鸭甘冷。补虚，除客热，和脏腑，利水通淋，小儿惊痫，丹毒热痢。头。煮服，治水肿，通小便。
    鹬鹚肉。酸冷。治大腹鼓胀，利水道。头。治哽噎。烧研、酒服。
    鸽肉。咸平，治消渴癣疥。卵。制丸服，预解痘毒，永不出痘。
    雀屎名白丁香。取雄者，凡鸟之左翼掩右是雄，其屎头尖挺直者是也。苦温微毒。疗目痛去翳，决痈疽即溃。急黄欲死，汤化服立醒。破疝瘕积块，治喉痹齿痛，乳肿疮疡。女子带下乳吹。卵酸温，下气，主男子阴痿不起，益精有子。女人带邪血枯。
```