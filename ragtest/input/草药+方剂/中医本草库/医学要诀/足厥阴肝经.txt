```markdown
# 足厥阴肝经

肝足厥阴之经脉，起于大指丛毛际。  
足大指爪甲横后为丛毛。此经起于大指丛毛之大敦穴。丛毛，即上文所谓三毛也。  
上循足跗上廉行，去踝一寸中封系。  
循足跗上廉，历行间、太冲，抵内踝前一寸之中封穴。  
上踝八寸交太阴，上腘内廉阴股循。  
自中封上踝，过三阴交，历蠡沟、中都，复上一寸，交出太阴之后。上腘内廉，至膝关、曲泉。循股内之阴包、五里、阴廉，遂当冲门、府舍之分入阴毛中。  
入毛际中过阴器，上抵少腹挟胃经。  
在毛际左右相交，环绕阴器，抵小腹而上，会曲骨、中极、关元。  
属肝络胆上贯膈，大包之里布胁肋。  
复循章门至期门之所，挟胃属肝，下日月之分络于胆。又上贯膈，行食窦之外，大包之里。散布胁肋。（眉批：脾之大络曰大包。）  
循喉咙后上入颃，相连目系上出额。  
上云门渊液之间、人迎之外，循喉咙之后，上入颃颡。行大迎、地仓、四白、阳白之外，连目系，上出于额。  
上与督脉会于巅，支者行从目系联。  
行临泣之里，与督脉相会于巅顶之百会。其支行者，从目系下行、而下颊里。相交于唇口之内也。  
下行颊里环唇内，支者从肝注肺间。  
又其支者，从肝处别贯隔，注肺中。下行至中焦，挟中脘之分，以相交于手太阴肺也。  
是动则病腰疼痛，不可俯仰㿉疝重。  
腰乃厥阴经气之所循，气伤故痛也。经曰：阳病者不能俯，阴病者不能仰。厥阴主阴之极，而从中见少阳阳热之化，阴阳之生气并逆故不可俯仰也。㿉者，睾丸病也。疝者，气病也。足厥阴主筋，经脉络阴器而入腹，筋脉伤，则为㿉；气病，则为疝也。  
面尘脱色甚嗌干，兼病妇人少腹肿。  
肝主血而主色。血不荣脉，是以甚则嗌干；血不华色，是面尘而脱色也。少腹乃冲任之原，妇人之血海也。血发源于下，而藏于肝，肝气逆，故少腹肿也。  
所生病者胸满呕，飧泄狐疝遗闭癃。  
期门乃肝之募，经气逆，故胸满也。脉病而有纵横之害，木行乘土，土气上逆则为呕逆，土气下泄则为飧泄也。狐疝者，偏有大小、时时上下，有如狐之阴狡，出入无常。此厥阴经气之为病也。厥阴为阖；遗溺，则病阖而反开。肝主疏泄；闭癃，则经病而反逆也。  
步穴分寸歌  
足大指端名大敦，行间大指缝中存。太冲本节后二寸，踝前一寸号中封。蠡沟踝上五寸是，中都踝上七寸中。膝关犊鼻下二寸，曲泉曲膝尽横纹。阴包膝上四寸里，气冲三寸下五里。阴廉冲下有二寸，羊矢冲下一寸许。气冲却是胃经穴，鼠鼷之上一寸主。鼠鼷横骨端尽处，相去中行四寸止。章门下腕旁九寸，肘尖尽处侧卧取。期门又在巨阙旁，四寸五分无差矣。  
本经凡一十三穴。大敦，在足大指爪甲后丛毛之际。行间，在大指缝中。五里，在气冲下三寸，阴股中动脉应手。章门，垂手对肘尖，胁骨尽处，举臂取之。期门，在乳下一寸五分，巨阙横量四寸五分。以上十二经脉，始于手少阴肺，终于足厥阴肝。漏下百刻，一周循环，周而复始，如环无端。
```