```markdown
白余粮
    白余粮，即禹余粮。白者，金也。禹艰食，而后世因以名之也。《神农本经》不可言禹也。甘寒者，寒胜热而石下镇也，镇肺心而固下焦也。经言：肺朝百脉，输精于皮毛。经言：肺气上迫心气不得下通，故月事不来。经言：风成为寒热。咳逆寒热者，邪外入而肺气病也。烦者，心也。满者，胸也。经言：右外以候肺内，以候胸中。烦满者，气郁也。下赤白者，邪内迫而下陷也。血闭癥瘕者，月事不通而气结也。大热者，邪聚久也。炼饵服之不饥者，脾灌溉而虚补母也。轻身者，邪去也。延年者，阴固也。
```