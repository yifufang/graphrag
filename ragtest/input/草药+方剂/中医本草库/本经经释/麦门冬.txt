```markdown
麦门冬  
    麦者，心谷也。门者，气出入也。冬者，盛阴也。甘平者，中和调也。经曰：心主脉，宗气贯心脉而行呼吸。经曰：腹气有街，宗气上走于息道，下出于气街。心腹结气者，热结也。伤中者，邪伤也。伤饱者，食伤也。经曰：胃之大络名曰虚里，在左乳下，脉宗气也。胃络脉绝者，热绝也。羸瘦者，气不充也。短气者，热伤气也。久服轻身，气足也。经曰：谷入于胃，化其精微。大气积于胸中命曰气海。天地之大数，常呼三而吸一。不老者，助大气以补天地之出多入少也。胃者，水谷之海也。不饥者，胃实也。然而后世医方之用麦门冬者，不尔也。经曰：食气入胃，浊气归心。仅如是焉而已。
```