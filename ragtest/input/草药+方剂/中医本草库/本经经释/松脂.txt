# 松脂

松，木公而脂养也。苦胜风而甘温调也。经言：荣卫稽留于经脉，热胜则肉腐为脓，不能陷，骨髓不为焦枯，五藏不为伤，曰痈。热气盛，下陷肌肤，筋髓枯，内连五藏，血气竭当其痈下，筋骨良肉皆无余，曰疽。癖而内着谓之恶。主痈疽恶疮者，去脉络癖而生新肉也。三阳脉皆上于头，故头为诸阳之宗也。经言：风与太阳俱入，行诸脉俞，散于分肉之间，与卫气相干，其道不利，故使肌肉愤●而有疡。头疡者，风上行而脉肌结也。白秃者，风入络而虫剪发也。疥者，风蕴湿于孙络也。瘙，吴本作搔，搔乎皮痒蜕也。夫松者百木之长也。风者百病之长也。气，病乎恶疡秃搔也。安五藏者，利血脉以息风而不内煽也。久服轻身不老延年者，风不灼乎脉络三阴也。