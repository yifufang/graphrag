### 泽泻  
豬水曰泽，决水曰泻。甘寒者，泻乎水，蓄热也。经曰：风寒湿合而为痹。痹谓皮痹、肉痹、筋痹、脉痹、骨痹也。足阳明之脉下乳内廉。乳难者，胃液不通也。五藏各有所合，皮肉筋骨脉也。养五藏者，痹去则藏气安也。肥健消水者，行决渎而饮食输精也。耳目聪明者，宗脉不痹于水气也。不饥者，土气实也。轻身者，水去也。阳明主肌。心之华在面，面生光能行水上者，阳气行也。经曰：上盛则梦飞也。