```markdown
# 细辛

细辛，辛温者，细入毫芒，而辛通者温散寒也。《经》曰：肺主咳。咳逆上气者，经所谓肾上连肺也。《经》言：肾生脑髓，肝脉络脑。头痛脑动者，邪上行也。《经》曰：诸筋者皆属于节，节之交神气之所游行出入也。百节拘挛者，邪入筋骨也。《经》曰：寒气胜者为痛痹。风湿痹痛者，寒乃痛也。死肌者，痹不仁也。《经》曰：十二经脉三百六十五络，其精阳气皆上走于目而为睛。明目者，邪去也。《经》曰：九窍为水注之气。利九窍者，辛温通也。轻身长年者，气行也。
```