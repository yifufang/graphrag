# 女贞实

女贞实，女，阴类，而贞正固也。实者，实也。苦坚阴而平养也。经曰：脾为阴中之至阴。脾者，土也，治中央。补中者，实脾气也。经曰：五藏皆为阴，脾孤藏以灌四旁。安五藏者，宁藏真也。经言：肾藏精，心藏神。养精神者，助少阴也。经言：风者百病之长也。除百病者，藏气固则邪不能入也。经言：脾主身之肌肉。久服肥健轻身者，脾旺也。经言：年四十而阴气自半，男不过八八，女不过七七。不老者，阴足也。