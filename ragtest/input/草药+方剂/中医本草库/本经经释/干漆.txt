```markdown
干漆  
漆者，桼汁也。干，言乎煎烧及自干也。辛散而温通也。绝者，络脉也。伤者，肉腠也。经言：脾病不能为胃行其津液。补中者，积滞去则太阴行气于三阴也。经言：血归于肝，胞脉系于肾，肝主筋，肾主骨。续筋骨者，瘀消也。经言：五谷之精液和合而为高者，内渗入于骨空，上益脑髓。填骨髓者，结去也。经言：肺朝百脉，心生血，肝藏血，脾藏荣，冲脉与少阴肾下行。安五藏者，瘀血行则藏气宁也。经言：大筋緛短，小筋弛长。五缓六急者，血不濡筋也。风寒湿痹，血凝于肤也。经言：长虫多则梦相杀毁伤。生漆去长虫者，辛温胜乎风，邪泮涣也。久服轻身耐老者，血和也。
```