```markdown
王瓜  
王瓜，主治心脏，而瓜是其物也。苦能破血，寒能泻热。经曰：三焦为决渎之官。消渴者，热灼于上消、中消、下消也。经曰：脏腑皆有合穴，病久不去则内舍于合穴。诸邪在心者，皆在于心之包络。消渴内痹者，邪自三焦而入心包也。经言：胞脉属心而络于胞中，心主血。瘀血者，风热入血而乃瘀也。经曰：月事以时下。月闭者，热闭而月信不通也。经言：节之交神气所游行出入，络脉之渗灌诸节者也。因于露风乃生寒热。寒热酸疼者，热邪流于骨节间也。经曰：肺朝百脉，肺主气，宗气贯心脉而行呼吸，膻中为气之海，热伤气。益气者，热去也。经言：心主脉，宗脉入耳，心开窍于耳。愈聋者，宗脉通也。经言：血生脾，脾藏荣。一名土瓜，取中土也。经曰：疼酸惊骇皆属于火，则《本经》言酸疼者皆火病也。
```