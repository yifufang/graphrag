```markdown
络石
    络石，俗名三角风，生于石上，能胜经络风。苦味入血，温性能行。经曰：血泣不行则卫气随之不通，壅塞而生热。风热者，风邪久留而化热也。死肌者，久痹不荣也。痈疮者，伤于风邪之重感也。经曰：风胜则动。口干舌焦，因风枯竭津液也。经曰：热胜则肿。痈肿不消者，风助热势也。经曰：咽喉为水谷之道，口唇为音声之扇，舌为音声之机。喉舌肿闭者，风挟咽而上侵舌本也。水浆不下者，嗌闭也。吴本明目者，宗脉通也。经所谓诸脉皆属于目也。润泽者，风去则津液自生也。好颜色者，热去则血上荣也。
    经曰：身半以上者，邪中之也。身中于风，不必动藏，故邪入阴经则其藏气实，邪气入而不能客，故还之于府。经曰：厥阴之上，风气主之；少阴之上，热气主，死肌，痹不荣也。痈疮，心火也。肝脉环唇内，故口干。心开窍于舌，故舌焦。风火交郁，故不消。肝脉循喉咙，心主舌，故肿闭。玩水浆不下一语，从可知一肾水不能胜二火也。
```