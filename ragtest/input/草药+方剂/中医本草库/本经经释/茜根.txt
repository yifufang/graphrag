茜根  
经曰：阳明主血所生病，阳明之上，燥金治之。茜草入血而主治阳明。苦能破血，寒能治热。经曰：膀胱为胞之室。太阳之上，寒气治之。寒伤营气，凡络脉之血皆取脾之大络脉。脾藏营气，太阴之上，湿气治之。主寒湿者，寒湿在皮肤而诸络受邪也。经曰：卧出而风吹之，血凝于肤者为痹。经曰：皮肤为阳，筋骨为阴，阴阳俱病曰风痹。寒湿风痹者，先伤寒湿而后病风痹，风为阳邪而血蓄热也。《伤寒论》曰瘀热在里，身必发黄。黄瘅者，病循脉入阳明而胃中热也。经曰：食气入胃，浊气归心，淫精于脉，诸血皆属于心。补中者，热去血行而心生脾也。  
先伤于寒湿，后伤于风，故曰寒湿风痹。风为热邪，阳明本燥，太阴本湿，太阴之开湿也。痹于阳明之阖热也，故病黄疸。此药苦除湿而寒胜热，故补中。