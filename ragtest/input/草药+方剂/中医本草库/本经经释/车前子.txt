```markdown
车前子  
车前者，芣苢也。车道前而以中行也。子甘寒者，利热闭也。经曰：膀胱不利为癃。经曰：膀胱者，津液藏焉，气化则能出矣。气癃者，气不化也。经曰：热伤气，气伤痛。止痛者，热去也。经曰：三焦者决渎之官，水道出焉，小肠者受盛之官，化物出焉。盖三焦决胃水液之清，小肠受胃水液之浊也。小肠亦属下焦。利水道小便者，气通也。经曰：身半以下者湿中之。经曰：卧出而风吹之，血凝于肤者为痹。经曰：三焦膀胱者，腠理毫毛其应。除湿痹者，表邪利也。经曰：阳气者若天与日，失其所则折寿而不彰。久服轻身耐老者，阳不闭于水湿也。
```