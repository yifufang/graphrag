## 薏苡仁

薏苡者，中土藏意而左右以者，水金也。仁者，木也。甘渗湿而微寒胜风也。经曰：肝主筋，肝苦急。经曰：凡痹之类逢寒则急。筋急者，筋痹也。经曰：阳气者，柔则养筋。足太阳主筋所生病。拘挛者，阳不养也。主筋急拘挛不可屈伸者，风挟湿而入痹于筋也。经曰：肝主风，脾恶湿。经曰：病久则传化。久风湿痹者，痹蓄热也。经言：肺主气。下气者，上降下也。经曰：皮痹不已，内舍于肺。肺与太阳同主表也。久服轻身者，风湿去也。经言：上焦宣发是谓气。益气者，痹去而太阴气行也。三虫，风化湿也。根主下三虫者，金胜风而下利湿也。