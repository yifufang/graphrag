```markdown
防己
    《易》曰己日乃孚离，纳己。防己，一名解离，防乎己而解君火相火病也。辛通而平不颇也。经曰：君火以明，相火以位，相火代君行令。经曰：三焦主腠理，暑汗大出，腠理开发，因遇凄怆小寒藏于腠理皮肤之中，秋伤于风则病成。夫寒阴气，风阳气，先伤于寒而后伤于风，故先寒后热，名寒疟。先伤于风而后伤于寒，故先热后寒，名温疟。但热不寒，名瘅疟。疟有时而休，与卫气并居，故卫气应乃作。主风寒温疟者，辛胜风乎分腠间也。经曰：少阴之上，热气治之。诸邪在心者，皆在于心之包络。夫膻中者，心主之宫城也。包络脉历络三焦，上焦并胃上脘。经曰：诸热瞀瘈，诸禁鼓栗，如丧神守，皆属于火。热气诸痫者，辛散风痰于膻中、胸中也。除邪者，逐虚贼之在腠理也。经曰：三焦决渎之官，水道出焉，少阳属肾，是孤之府也，属膀胱，别回肠而渗入膀胱，小肠为心之使。利大小便者，辛以通乎下窍也。
    防己者，大开三焦之药也。辛宣三焦，平不伤气，疟即经所谓风疟、寒疟、温疟也，皆腠理病也。经曰：君火以明，相火以位，相代君行令，故主热气。少阳本火，故主诸痫。经曰：三焦者决渎之官，故主小便。经曰：成糟粕而皆下于大肠而成下焦，故主大便。
```