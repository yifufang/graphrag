## 紫菀

紫菀，根色紫而柔润也。经曰：肺苦气上逆，急食苦以降之。又曰肺恶寒。苦降而温乃行也。经曰：皮毛者肺之合也，皮毛先受邪气以从合，其寒饮食入胃，从胃脉上肺则肺寒，寒则外内合邪，因而客之，则为咳。主咳逆上气者，降天气也。经言：肺主气，上焦脉布胸中，宣发水谷是谓气。胸中寒热结气者，肺治节不行则寒气、热气结于胸中矣。蛊，虫内损也。《左传》血虫为蛊，女惑男谓之蛊。经言：脾风传肾，少腹烦寃热而痛出白，一曰蛊。经曰：肺藏魄，金气入通于肺。去蛊毒者，气降金杀而大肠传道也。痿，足弱也。躄，足废也。经曰：天气下为雨，天气通于肺，肺津液降而下气行也。经曰：诸气皆属于肺，肺者藏之长。安五藏者，气下布也。

紫菀，降肺故主咳逆。经曰：右外以候肺，内以候胸中。又曰大气积胸中，上出于肺，司呼吸以肺统宗气，而胸中为天气所降之道也。肺不降则寒热结在胸矣。经曰：五藏因肺热叶焦发为痿躄，故主之以苦，泻肺而温散结也。