```markdown
枸杞
    枸杞者，以根用也。苦寒言乎其胜热也。主五内邪气者，外受邪而内舍藏也。热中消渴者，邪并于阳明脉，入胃而津液灼也。经言：周痹在血脉之中，随脉以上，随脉以下，不能左右，各当其所。此内不在藏而外未发于皮，独居分肉之间，真气不能周，故曰周痹。周痹风湿者，迫切为沫而分裂痛也。久服坚筋骨者，固肝肾阴也。轻身者，肌热去也。不老者，络脉充也。耐寒暑者，百脉和也。一名地骨，一名地节者，根其功能也。吴本一名枸忌，一名枸根者，名其物义也。
```