```markdown
䗪虫（三百六十一）
（炒枯存性研用。其极小者名鼠妇，即俗云湿生虫也。畏皂角、菖蒲。）
酸，微咸，寒，无毒。足厥阴经药也。消瘀破症，下乳通经。疗折伤而续筋骨，祛积血而治口疮。
鼠妇
利水道而坠胎，破症结而通经。除久疟之寒热，解风虫之齿牙。治小儿之惊风，起痘疮之倒靥。
折伤接骨，土鳖焙末，每服三钱，神效。一方生者研汁酒服。一方同自然铜火煅醋淬七次为末，每酒下二钱。又方土鳖一个，新瓦上焙干，巴豆一斤去壳，半夏一斤生用，乳香半分，没药半分，自然铜火煅醋淬七次用，些须为细末，每服一厘，黄酒送下。不可多用，多则补得高起。其神效非常。用端午日制药，最忌妇女及鸡犬等物。（验方第一。）
大黄䗪虫丸 䗪虫（二十枚，去足） 桃仁（二十枚） 大黄（二两）
炼蜜分四丸，每酒下一丸，当下干血。治产妇积血腹痛。（诸方第一。）
```