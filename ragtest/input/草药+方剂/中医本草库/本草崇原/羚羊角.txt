# 羚羊角

气味咸寒，无毒。主治明目益气，起阴，主恶血注下，辟蛊毒恶鬼不祥，常不魇寐。

羚，古字作麢，今字作羚，俗写从省笔也。羚羊出建平、宜都、梁州、真州、洋州、商洛诸蛮山中，及秦陇西域皆有，其形似羊而大青色，夜宿独栖，以角挂树，身不着地，为防鸷兽之患，可谓灵矣。故字从鹿从灵，省文作麢。性慈不喜争，虽有伪斗，亦往解散。其角长尺余，有节特起环绕，如人手指握痕，得二十四节者尤有神力。两角者多，一角者更胜，角内有天生木胎。西域有金刚石，状如紫石英，百炼不消，金铁莫能击，唯绵裹羚羊角扣之，则自然冰泮。又，貘骨奸僧伪充佛牙，他物亦不能破，用此角击之亦碎，皆性相畏耳。

羚羊角气味咸寒，禀水气也。角心木胎，禀木气也。禀水气而资养肝木，故主明目。先天之气，发原于水中，从阴出阳。羚羊角禀水精之气，故能益肾气而起阴。肝气不能上升，则恶血下注。羚羊角禀木气而助肝，故去恶血注下。羚羊乃神灵解结之兽，角有二十四节，以应天之二十四气，故辟蛊毒恶鬼不祥，而常不魇寐也。