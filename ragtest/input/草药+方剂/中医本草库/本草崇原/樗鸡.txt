```markdown
樗鸡  
    气味苦平，有小毒。主治心腹邪气，阴痿，益精强志，生子好色，补中轻身。樗音话。  
    樗鸡出梁州、岐州、汴洛诸界尤多。生樗树上，形类蚕蛾而腹大，六足、重翼，外一重灰黄有斑点，内一重深红，五色相间。有一种头翅皆赤者，名红娘子。今樗鸡未之用也，而红娘、子间有用者。  
    樗鸡生于木上，味苦色赤，禀木火之气化。主治心腹邪气者，禀火气以治心，禀木气以治腹也。治阴痿者，火气盛也。益精强志者，水火相济也。生子好色者，木生火也。补中轻身者，火生土也。
```