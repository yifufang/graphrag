# 蚱蝉

蚱蝉，气味咸甘寒，无毒。主治小儿惊痫、夜啼、癫病寒热。

蝉者总名也，其类不一。二三月即先鸣，小而色黑者，名䗿母，今浙人谓之蛮虫。五月始鸣，大而色黑者，马蜩也。《毛诗》云：五月鸣蜩。《月令》载：仲夏之月，蝉始鸣即是。此种今浙人谓之老蝉，土音讹为老潜，又谓之蚕蝶。《本经》所谓蚱蝉者，正此蝉也。今时药中所用蝉蜕亦是此蝉之蜕。其头上有花冠者，曰冠蝉，又曰蜩螗。《毛诗》云：如蜩如螗是也。小而色青绿者，曰茅蜩，又曰茅䘁，今浙中谓之蜘蟟。秋月始鸣，小而色青紫者，曰蟪蛄。《庄子》云：蟪蛄，不知春秋者是也。未立秋以前喑而不鸣，先谓之哑蝉，又曰喑蝉。入秋而鸣，时天候渐寒，故又谓之寒蝉，又曰寒蜩，又曰寒螀。《月令》载：孟秋之月，寒蝉鸣，即是此种。其余颜色少异，音声略殊，尚有多名，形皆相似。方首广额，两翼六足，升高而鸣，鸣不以口而以胁，吸风饮露，溺而不粪，三十日而死，古时用蝉身，今时只用蝉蜕，不复用身。

蝉感秋气而生，应月周而去，禀金水之气化也。金能制风，水能清热，故主治小儿惊痫。昼鸣夜息，故止小儿夜啼。水火不交，则癫病寒热。蝉禀金水之精，能启下焦之水气，上合心包，故治癫病寒热。

蚱蝉生于夏月，寒蝉生于秋时，今概谓蝉感秋气而生，禀金水之气者，恐未是缪。仲醇曰：蚱蝉禀水土之精，风露之气化而成形。其鸣清响，能发音声。其体轻浮，能出疮疹。其味甘寒，能除风热。其性善蜕，能脱翳障，及女子生子不下。