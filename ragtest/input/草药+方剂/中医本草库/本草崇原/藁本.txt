```markdown
藁本  
    气味辛温，无毒。主治妇人疝瘕，阴中寒肿痛，腹中急，除风头痛，长肌肤，悦颜色。  
    藁本始出崇山山谷，今西川河东、兖州、杭州山中皆有。根似芎䓖而轻虚，味麻不堪作饮，正月、二月采根，曝干三十日成。  
    藁，高也。藁本始生崇山，得天地崇高之气，禀太阳标本之精。故下治妇人疝瘕，阴中寒肿痛，中治腹中拘急，上除头风痛。盖太阳之脉本于下，而上额交巅，出入于中上也。太阳阳气有余，则长肌肤，悦颜色。
```