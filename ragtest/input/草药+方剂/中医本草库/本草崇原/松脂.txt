# 松脂

气苦甘温，无毒。主治痈疽恶疮、头疮白秃、疥瘙风气，安五脏，除热。久服轻身，不老延年。

松木之脂，俗名松香，处处山中有之。其木修耸多节，其皮粗厚有鳞，其叶有两鬣、五鬣、七鬣，其花蕊为松黄，结实状如猪心，木之余气结为茯苓。松脂入土，年深化成琥珀。其脂以通明如熏陆香颗者为胜，乃服食辟谷之品，神仙不老之妙药也。熬化滤过即为沥青。

松脂生于松木之中，禀木质而有火土金水之用。气味苦温，得火气也。得火气，故治肌肉之痈，经脉之疽，以及阴寒之恶疮。入土成珀，坚洁如金，裕金气也。裕金气，故治头疡白秃，以及疥瘙之风气。色黄臭香，味苦而甘，备土气也。备土，故安五脏。木耐岁寒，经冬不凋，具水气也。具水气，故除热。久服则五运全精，故轻身，不老延年。