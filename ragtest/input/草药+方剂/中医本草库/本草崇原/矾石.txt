# 矾石

**气味酸寒，无毒。** 主治寒热泄痢白沃，阴蚀恶疮，目痛，坚骨齿。炼饵服之，轻身不老增年。

**矾石**始出河西山谷及陇西武都石门，今益州、晋州、青州、慈州、无为州皆有。一名湟石，又名羽湟、羽泽。矾有五种，其色各异，有白矾、黄矾、绿矾、皂矾、绛矾之不同。矾石，白矾也，乃采石敲碎煎炼而成洁白光明者，为明矾。成块光莹如水晶者，为矾精。煎矾之法，采石数百斤，用水煎炼，其水成矾石之斤数不减，是石中之精气，假水而成矾，故有羽湟、羽泽之名。湟泽，水也，羽，聚也，谓聚水而成也。

**矾石**以水煎石而成，光亮体重，酸寒而涩，是禀水石之专精，能整肃其秽浊。主治寒热泄痢白沃者，谓或因于寒，或因于热，而为泄痢白沃之证。矾石清涤肠胃，故可治也。阴蚀恶疮者，言阴盛生虫，肌肉如蚀，而为恶疮之证，矾石酸涩杀虫，故可治也。以水煎石，其色光明，其性本寒，故治目痛。以水煎石，凝结成矾，其质如石，故坚骨齿。炼而饵服，得石中之精，补养精气，故轻身不老增年。