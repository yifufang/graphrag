# 发髲

气味苦温，无毒。主治五癃，关格不通，利小便水道，疗小儿惊，大人痓，仍自还神化。髲音备。

发髲，近于头皮之发也。剪下者为整发，梳栉而下者为乱发。发髲以皂荚水洗净，入瓶内固济，煅存性用，谓之血余。《别录》复有乱发，大义与发髲相同，不必别出。

古之发髲，取男子年近二十岁以上，无疾患，颜貌红白者，从顶心剪切，煅研入丸药膏中用。今时以剃下短发入用，似于髲字之义更合。

发者，血之余。血者，水之类。水精奉心，则化血也。又，《经》云：肾之合骨也，其荣发也。是发乃少阴心肾之所主，故气味苦温，苦者火之味，温者火之气也，水火相济，则阴阳和合，故主治五癃，及关踪不通。又曰：利小便水道者，言禀肾气而益膀胱，则利小便。禀心气而益三焦，则利水道也。心虚则惊，肾虚则痓。发乃少阴心肾之所主，故疗小儿惊，大人痓。小儿天癸未至，故病惊。大人天癸已至，故病痓也。发髲炼服，能益水精而资血液，故曰：仍自还神化。谓仍能助水精而上奉心藏之神，以化其血也。凡吐血、衄血之证，皆宜用血余也。