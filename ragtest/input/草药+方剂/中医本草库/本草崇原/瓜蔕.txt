```markdown
# 瓜蒂

气味苦寒，有毒，主治大水，身面四肢浮肿，下水，杀蛊毒，咳逆上气，及食诸果，病在胸腹中，皆吐下之。
瓜蒂今作蒂，瓜蒂一名苦丁香，乃甜瓜蒂也。《别录》云：瓜蒂生蒿高平泽，七月七日采，阴干。今则甜瓜一种，北土中州处处皆莳植矣。三月下种，延蔓而生叶，大数寸，五六月开黄花，六七月瓜熟，其类最繁，有圆有长，有尖有扁，大或径尺，小或一捻，或有棱，或无棱，或色或青、或绿、或黄斑、或糁斑、或白路、或黄路、其瓤或白或红，其子或黄或赤，或白或黑。《王祯农书》云：瓜品甚多，不可枚举，以状得名者，有龙肝、虎掌、兔头、狸首、羊髓、蜜筒之称。以色得名者，有乌瓜、白团、黄㼐、白㼐、小青、大斑之别。然其味不出乎香甜而已，雷敩曰：凡使勿用白瓜蒂，要取青绿色，瓜气足时，其蒂自然落在蔓上者，采得系屋东有风处吹干用。
今浙中之香瓜即甜瓜也。诸瓜之中唯此瓜最甜，故名甜瓜。亦唯此瓜有香，故谓之香瓜，余瓜不尔也。今人治黄疸初起，取其蒂烧灰存性，用少许吸鼻中，流出黄水而，极验。
甜瓜生于嵩高平泽，味甘，臭香，色黄。盖禀天地中央之正气，其瓜极甜，其蒂极苦，合火土相生之气化，故主治大水，及身面四肢浮肿。所以然者，禀火土之气，达于四旁，而能制化其水湿，故又曰：下水。土气运行，故杀蛊毒。苦主下泄，故治咳逆上气。苦能上涌，又主下泄，故食诸果病在胸腹中者，皆可吐下之也。
愚按：苦为阴，甘为阳，此系蔓草，性唯上延，以极苦之蒂，生极甜之瓜，直从下而上，从阴而阳，故《伤寒》、《金匮》方作为吐剂。
```