```markdown
槐叶淘  
杜甫诗云：“青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。”即此见其法。于夏采槐叶之高秀者，汤少㵸，研细滤清，和面作淘，乃以醯、酱为熟虀，簇细茵以盘行之，取其碧鲜可爱也。  
末句云：“君王纳凉晚，此味亦时须。”不唯见诗人一食未尝忘君，且知贵为君王，亦珍此山林之味旨哉。诗乎！
```