```markdown
# 拨霞供

向游武夷六曲，访止止师。遇雪天，得一兔，无庖人可制。师云：山间只用薄批，酒、酱、椒料沃之。以风炉安座上，用水少半铫，候汤响一杯后，各分以箸，令自䇲入汤摆熟，啖之乃随意各以汁供。因用其法。不独易行，且有团栾热暖之乐。

越五、六年，来京师，乃复于杨泳斋（伯喦席上见此，恍然去武夷如隔一世。杨勋家，嗜古学而清苦者，宜此山家之趣。因诗之“浪涌晴江雪，风翻晚照霞。”末云“醉忆山中味，都忘贵客来。”

猪、羊皆可。

《本草》云：兔肉补中，益气。不可同鸡食。
```