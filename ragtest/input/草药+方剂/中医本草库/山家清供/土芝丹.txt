```markdown
# 土芝丹

芋，名土芝。  
大者，裹以湿纸，用煮酒和糟涂其外，以糠皮火煨之，候香熟，取出安拗地内，去皮，温食。冷则破血，用盐则泄精。取其温补，其名“土芝丹”。  
昔，懒残师正煨此牛粪火中，有召者，却之曰：“尚无情绪收寒涕，那得工夫伴俗人。”又，山人诗云：“深夜一炉火，浑家团栾坐，煨得芋头熟，天子不如我。”其嗜好可知矣。  
小者，曝乾入瓮，候寒月，用稻草盦熟，色香如栗，名“土栗”。雅宜山舍拥炉之夜供。  
赵两山（汝凎）诗云：“煮芋云生缽，烧茅雪上眉。”盖得于所见，非苟作也。
```