```markdown
# 大耐糕

向云杭公（兖），夏日命饮，作大耐糕。意必粉面为之。及出，乃用大李子。  
生者，去皮剜核，以白梅、甘草汤焯过，用蜜和松子肉、榄仁（去皮）、核桃肉（去皮）、瓜仁刬碎，填之满，入小甑蒸熟。谓耐糕也。（非熟，则损脾）。且取先公大耐官职之意，以此见向者有意于文简之衣钵也。夫天下之士，苟知“耐”之一字，以节义自守，岂患事业之不远到哉。因赋之曰：既知大耐为家学，看取清名自此高。  
《云谷类编》乃谓大耐本李沆事，或恐未然。
```