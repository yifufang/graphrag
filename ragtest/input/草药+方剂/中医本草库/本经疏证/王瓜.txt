# 海藻

海藻味苦、咸，性寒，无毒。主治瘿瘤气、颈下核，能破散结气、痈肿、癥瘕坚气、腹中上下鸣，能利小便，下十二水肿。疗皮间积聚、暴㿉、留气、热结。一名落首，一名藫。生于东海池泽，七月七日采，曝干。（反甘草。）

海藻有二种，一种为马尾藻，生于浅水中，形如短马尾，细黑色；一种为大叶藻，生于深海中，叶如水藻而大。（《拾遗》。）

凡水草皆钟生气于水中，特菖、斛之属，托根于水底碎石；藻则托根于水泥。蒲、荷之属，托根于泥，其枝叶能出水；藻则摇曳水中，纵能及水面而不能出水。藻之枝叶非两两对生，则节节连生，茎柔而不脆，叶碎而不乱。水象人之血及津液涕唾，水中象身，水之上象头，石象骨，泥象肉。能出水者，其义为从血液涕唾而出行于清空；不能出水者，其义为仅通行血液涕唾中，而不能及头。至于两两相对，节节相连，柔而韧，碎而整，其义舍人身之经脉而谁拟哉？此犹凡藻皆同者也。若夫海藻，则魄力更大，气味更雄，且其气寒，寒则胜热，其味苦咸，苦则降泄，咸则涌泄，降而涌者，行水之术也。苦为火味，咸为水味，水火相结，最难解者无如痰，是以为治经脉间热痰郁结最宜之物。瘿瘤为气结，硬核为痰结，痛及痈肿为热结，《灵枢·寒热》篇黄帝问于岐伯曰：寒热瘰疬在颈腋者，何气使生？岐伯曰：此寒热毒气留于脉而不去者也。帝曰：去之奈何？岐伯曰：鼠瘘之本，皆在于脏，其末上出于颈腋之间，浮于脉中，未著于肌肉，外为脓血。是瘿瘤、瘰疬，虽根于五脏，其患止能及颈腋，不能上头者，正为海藻之所主，较之于荷、于蒲专治头目之疾者，可对待观矣。癥瘕为病，其因不一，其治之者亦不一，夷考《本经》禹余粮主癥瘕大热，龙骨主癥瘕坚结，鳖甲主破癥瘕，牡丹皮主癥瘕瘀血留舍肠胃，鳖甲主癥瘕坚积，蜚虻主癥瘕寒热，蜚廉主癥坚寒热，䗪虫主血积癥瘕，白垩主寒热癥瘕、目闭、积聚，附子主癥坚、积聚、血瘕，蜀漆主癥坚、痞结、积聚，雚菌主癥瘕、诸虫，巴豆主癥瘕、结聚、坚积。其余主癥瘕积聚者，有曾青、苦参、桑黑耳、鸢尾、葶苈、大黄、甘遂；主癥瘕血闭者，有太乙余粮、卷柏、紫葳；主癥瘕结气者，有阳起石、殷孽。今海藻所主者曰癥瘕结气，则可知非虫非血，无寒热，无积聚，在腹中而不在肠胃，在经脉而经脉不结，是为气而坚者矣。至腹中鸣，其因亦不一，在丹参，曰肠鸣幽幽如走水，在桔梗，曰腹满肠鸣幽幽。今海藻，则曰腹中上下鸣，夫幽幽者，其声细以暗，若但曰鸣，则轰轰然声大矣。且彼在肠，此在腹，肠中之声必曲折断续，腹中之声必砰訇直遂。又一则如走水，是其㶁㶁流澌之状可稔；一则兼腹满，是其呜呜难达之意可知。而此上下于腹中，是其或由上而下，或由下而上，来往循环，相连不断，又可想矣。至十二水肿，又有荛花亦下十二水者，但彼曰十二水，则十二经脉有水，非必肿也，观于小青龙去麻黄加荛花是矣。此则下十二水肿，可见必十二经脉有水，已经外见浮肿，乃可用矣。虽然瘿瘤、硬核但不上头耳，不能必结于经脉所至之处，即以经脉所至之处而起，及其渐大，亦不能不旁溢及他，癥瘕、腹鸣，则断断非经脉间病。十二水者，谓肿起于十二经之水则可，谓水但肿于十二经脉则不可，若此者又将何说以通之，即夫经脉必有起讫，《灵枢·经脉》篇历叙十二经脉始于手太阴终于足厥阴，曰肺手太阴之脉起于中焦，肝足厥阴之脉，从肝贯膈，注于肺，是脉之起讫，在中、下二焦。中焦者，结癥瘕之常所；下焦，则聚水之窟穴也。癥瘕若结于下，焉知其不涉及血；水若聚于中焦，焉知其不为呕且泄，犹可以苦降咸涌之海藻治之耶？中焦为阳之会，下焦为阴之归。气者阳，水者阴。阳病于阳位，阴病于阴位，理宜然矣，故仲景于海藻仅治腰已下水气，牡蛎泽泻散中用之，以伤寒暴病，水能坚，气未必能坚耳！