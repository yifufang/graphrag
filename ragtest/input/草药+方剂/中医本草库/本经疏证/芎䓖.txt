```markdown
芎䓖  
味辛。温。无毒。主治中风入脑，头痛寒痹，筋脉拘挛或弛缓，金疮，妇人月经闭止，不孕。能消除脑中寒气，面部游风，流泪，多涕唾，眩晕如醉，各种寒冷之气，心腹坚痛，中恶，突然急肿痛，胁痛。温中散寒。又名胡穷，又名香果。其叶名蘼芜。生于武功川谷、斜谷、西岭。三月、四月采根。晒干。（与细辛合用可疗金疮止痛，与牡蛎合用可疗头风呕吐，与白芷为使。）  
芎䓖清明节后宿根生苗，分其枝横埋土中，则节节生根，叶似水芹，茎细而丛生，七八月开碎白花如蛇床子花，根坚瘦黄黑，其形块重实如雀脑者佳。（参《图经》《纲目》。）  
凡物性燥味辛，能升发阳气者，必能消耗阴气。惟芎䓖透苗出土必至清明后，则其不为温和未盛之气所能鼓动可知。既而取枝横埋土中，能节节作根生苗，则其于盛阳之气，无壅不宣、无间不达亦可知。至八月每节根下皆结芎䓖，九十月采之。过其时即虚劣，则其遇盛阳固无不升发，感阴收复能退藏于密又可知。且其遇阴而藏者，即以供遇阳而发，特收采当值退藏方固之时，乃得发中有收之益。此刘潜江芎䓖能达阳于阴中，即能贯阴于阳中二语所以不可易也。虽然人身不止血分为阴，凡物能于阴中达阳者，应不止能达血分之阳，乃芎䓖只入血者何义？盖凡脏气之本降者，不受下陷之累。惟其气本升，今不能升，斯为累耳。脏气本升者，非肝而何？肝不他藏，独藏夫血，斯与升麻等物升脾中之，气者异矣，此芎䓖所以入肝脏升血分中阳气也。抑芎䓖非专入血也，观《本经》主寒痹及筋挛缓急，《别录》主诸寒冷气、心腹坚痛、中恶、卒急肿痛，皆非血分之病。然阳气不能御寒则为痹，阳气不能运行则为心腹坚痛，以及卒急筋挛，无非涉肝之病。以此类推，则芎䓖之所主，仍不约矣。  
玩《本经》《别录》芎䓖之治，可悟气血必相辅而行也。夫气本乎天者也，血本乎地者也。本乎天者亲上，本乎地者亲下。则血应不至头，气应不至足矣。乃若云蓬蓬然肤寸而合，不终朝而雨，何不出于泽而出于山也？抑若泉涓涓然引而汇之，遂成江湖，何不出于隰而亦出于山也？在人发为血余，乃居体之极上。目得血而成视，又居窍之最高。以是知血不至之处，气亦不至。气不至则客气乘之。此中风入脑头痛、脑中冷动、面上游风去来、目泪出、多涕唾、忽忽如醉，皆阳气不至也。阳气不至，何又责其血不至？则以其用芎䓖而知。盖肝为阴中之阳，主升发阳气，故其脉上入颃颡，连目系，上出额，与督脉会于颠。血其体也，气其用也。体以范用，故血至则气无不至，气至则头脑面目何得为风寒侵耶？然则仲景于头项强痛，何绝不用芎䓖？则以《本经》《别录》之风寒入脑，但头痛而身不痛，不恶风寒，是知仲景所治，在营卫不专在头。是可悟芎䓖之治不能统主一身之气血不相维，独能提发阳气陷于血分。斯一隅之与周身所宜著眼矣。  
芎䓖《本经》治妇人血闭无子。然则，阳陷亦能血闭耶？此非阳陷，乃《金匮要略》所谓妇人之病，因虚积冷结气为诸病，经水断绝，至有历年积血胞门者也。夫阳欲其畅，阴欲其和。不畅不和，虽实而成虚矣。积冷结气，皆阳不入也。盖亦未尝无阳，无阳则死矣。譬之火为湿物所遏，则暖气不出，而光耀不彰。拨使焰通，旋即湿物转燥，为火所爇矣。火犹是火也，人身能行血中之阳者肝。肝不行阳，则经水绝。当归散、当归芍药散、白术散，咸有取于白术芎䓖，岂非以谷旺气行血遂不壅耶？血壅则胎病，血行则胎安，而行者尤当上通下达，故白术散不用当归，并倍芎䓖，则归之横行，芎之上行，其功可识。横行者无论矣，上行者，因行血而除心痛，则向于酸枣仁汤，所谓治心非治肝者，不为臆说也。
```