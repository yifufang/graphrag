# 禹余粮

禹余粮，味甘，性寒，平和，无毒。主治咳嗽气逆、寒热往来、胸腹烦满、下痢赤白、月经闭止、癥瘕积聚、高热不退。可缓解小腹疼痛、结聚烦痛。炼制后服用，可使人不感饥饿、轻身延年。又名白余粮。生于东海地泽、山岛或池泽之中。

禹余粮外层如石壳，形状似鹅鸭卵，内部含黄色粉末，如蒲黄，无砂者为佳。品质极佳者色如牛黄，层层分明，质地细腻如面，嚼之无渣。（隐居）

水之流行，坎止为性，然必各当其可，方为至顺。若流行仍复坎止，坎止不废流行，即为至逆。人身之水若不顺而逆，将引一身之气俱逆。尚能折之以冀其平哉？人身除气外，血、津、液、脑髓、精、唾、涕、泪、溺，无非水也。设止一件逆而难驯，犹非大患。苟日引一件，渐渐诸件俱逆，必至正气反不足以主持，人尚得食息起居耶？治此者，惟使生气竟与病连衡，随于其中。挽病气为生气，其理较之逆折为深，其势较之逆折则顺，此《本经》禹余粮之主治也。咳逆、寒热者，涕唾痰涎之逆也；烦满、下赤白者，津液之逆也；血闭、癥瘕、大热者，血之逆也。涕唾痰涎之逆既已上出，仍复横溢；津液之逆既已下漏，仍复中阻；血之逆既已内结，仍复外发。不似水之不废流行，乃犹坎止耶？治水之道，防土为先，渗泄为要。而诸证者，中阻内结，土气并未崩溃。下赤白，外大热，上咳逆，渗泄未尝无路，又何从防？何从渗？而谁知有生于水中、得成为土之禹余粮，能深入水中化水气为土气者耶？夫禹余粮系水中之石，石中有水，久则干成黄粉，居于水而不流，生于水而不濡，味甘恰合土德，气寒能平暴化，其得治因血阻结而转为热，津液阻而更渗漏，痰涎逆而复横出，亦何疑哉？

或曰：赤石脂治一源二歧之病，今禹余粮亦复似之。则赤石脂禹余粮汤者，以其性相同而叠用之耶？曰：此盖不然。夫赤石脂缀两气之违，禹余粮化一气之盛，其病原心下痞硬，下利不止，已饮汤药，继服泻心，因复攻下，更与理中，并非杂药乱投，实亦循规蹈矩。而痞硬如故，泄利难除，则非因痞而利，乃因利而痞。前此纷纷治法，皆因痞而利之剂，故不效也。盖肺主气而下络大肠，大肠主津而上承肺，肺以津而后能降，大肠以气而后能固。今大肠之津尽下曳，无以上供，则肺气壅于中，无以下固，其病不在大肠而何在？故曰利在下焦也。赤石脂者，粘肺与大肠之不相顾。禹余粮者，钟土气于水中。水中有土，津自上承。津得上承，气自下固。气既下固，痞硬自通，利有仍不止者，则上下之气已联，特下溜之津，或有不受化者，必使从小便去。而小便不利已久，不能以气机转而乍通，故须复利小便，斯彻上彻下，无一处隔碍也。可曰以功相似而叠用之耶？

然则小便已阴疼者，犹是水之逆耶，而得用禹余粮丸，何也？夫汗者非他，肾之液也，肾之液入于心乃为汗。汗家而重发汗，心气既非能固，肾亦重遭迫劫。恍惚心乱者，心病；小便已阴疼者，肾病。心肾俱病，讵非津液上引遂成熟路，寻常就下之道反不顺耶？不谓水气逆而谁谓矣？然则阴疼不于小便前，乃于小便后，何也？夫阴疼于小便前，则为淋证，是溺已至，膀胱道涩而不得出，犹系顺中有阻，不为逆也。惟其津液习于上行，偶得下顺，旋即掣曳而上，此所以为痛，此所以为逆耳。其用禹余粮于水中生土以镇之，犹是既下而复上之意，并不他歧也，故独用焉。且以为丸，并其质服之，精之至，专之至，正以表是物之能矣。