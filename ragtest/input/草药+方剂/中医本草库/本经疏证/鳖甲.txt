```markdown
# 鳖甲

味咸，性平，无毒。主治心腹癥瘕坚积、寒热，能消除痞块、息肉、阴蚀、痔疮、恶肉，治疗温疟、血瘕、腰痛、小儿胁下坚硬。鳖肉味甘，主治伤中，益气补不足。生长于丹阳池泽，采收无时。（忌与矾石同用。）

鳖水居陆生，背部隆起连接肋骨，其甲四周有肉裙，故称鳖肉裹甲，无耳，以目为听，纯雌无雄，与蛇及鼋为配偶，夏日于岸边产卵，隔水望之，卵自孵化而出，性畏隙光，曝晒日中无恙，置于隙光下则死，又畏蚊虫，被叮咬经夜则死。（引自《纲目》。）

鳖无雄，以蛇为匹，蛇迅疾善窜，鳖则蹒跚不前而色青，是敛风于木也。鳖无耳，以视为听，是并水于木也。热不以风不清，风不以雨不息，因热生风者，因雨而遂和，此其性谓之水木之化。肉者，柔也，阴也；甲者，刚也，阳也。以肉裹甲，此其形为柔中有刚，阴中有阳，水木之化，乃钟于柔中有刚、阴中有阳之内，是故癥瘕坚积之在心腹者可除，痞疾之外有寒热者可去。凡窍之能开能阖者，属阳，口、目是也；不能开阖者，属阴，耳、鼻、前后阴是也。鼻生息肉，后阴生痔核，前阴遭蚀腐，非柔中有刚、阴中有阳而何？故亦能去之。

仲景用药，在处宗法《本经》，又在处别出心裁，扩充物理精奥，以启悟后学。如病于外，根据于内者，用鳖甲煎丸，煮鳖甲令泛烂如胶漆，然后同诸药熬令成丸，是化刚为柔法，欲使刚者不倚岩附险，随柔俱尽也；邪盛于中，达于上而不得泄，用升麻鳖甲汤，则鳖甲与诸药不分次第，一概同煎，是以刚摧柔法，欲使柔者随刚通降也。何则？虽结为癥瘕，所苦仍在疟之不止，则可知昔日之有外无内、今日之重外轻内者，他时必至重内轻外、有内无外也，故于外仍不离桂枝汤、大柴胡汤、小柴胡，汤、大承气汤之治，其葶苈、石韦、瞿麦之通水，四虫、桃仁、紫葳、牡丹之通血，犹不过随行逐队，去其闭塞，未有能使内者仍外、分者仍合者，故主以坚硬之物，煮令稀稠，统率众品，并归于外之寒热，寒热遂亦瘥也；热毒壅结，无论在阴在阳，皆咽与喉俱痛，惟验其面发赤斑，斑如锦文，且唾脓血者为在阳，面目青且身痛者为在阴，并用升麻鳖甲汤治之者，以其病虽由于气不得升降，其源实由于血壅结不行。升麻之通，通其气耳，故必以水木并化、自下而上、直通于目之鳖甲以并之，且其味咸性平，清血热而主降主开，但得喉中之结解，则上下通和，邪热自然透达也。于此更可悟血以热结不通，热以血阻更增者，并宜鳖甲主之，推之后人所谓补阴、补气、除癖行瘀，莫不由此矣。
```