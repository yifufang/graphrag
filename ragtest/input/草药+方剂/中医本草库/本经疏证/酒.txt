```markdown
酒
    味苦，甘，辛。大热。有毒。主行药势，杀百邪恶毒气。
    酒用稻米精凿，浸七日，蒸成饭，摊一夕，每米一石，入小麦曲屑二斗，水一石，酵一小杯，踹和密盖，二日性发，则其中如沸，然后揭盖，以木耙搅之，日二三次，候糟沉酒浮乃止，满百日，遂无完饭，压去糟，取酒煎熟盛瓮，泥封，愈陈久者愈佳。
    世之于酒，不谓其引药性上行，即谓其引药，性入血；不曰性热而驱寒，即曰性速能行气。然《别录》主治，不曰引药性、助药力，而曰行药势，岂不以是药本治是病，特其机势不张，借此以行之耶？不曰解散邪毒，而曰杀百邪恶毒气，岂不以邪与毒之躁烈者，受解散而不受杀。惟沉痼及积冷，非解散所能治者，必以此劫而行之耶？夫稻米之性，本热且滞而郁，而激之变濡迟为迅烈，观其隆冬冱寒之际，不假烹炼，自然如鼎之沸，使其质如粥之糜，以渐而消，不可谓其不行气散结也；以谷而竟消成汁，始则变白为黄，久则变黄为赤，其性复动荡不羁，不可谓其不行血去瘀也。而其大旨所在，则有不仅是焉。请以仲景之用酒言之，《伤寒论》《金匮要略》两书，凡水酒合煮之汤三，炙甘草汤，用酒七升，水八升；当归四逆加吴茱萸生姜汤，酒、水各六升；芎归胶艾汤，酒三升，水五升，即此可见补阴剂中，以此通药性之迟滞；散寒剂中，以此破伏寒之凝结，而用之复有轻重之差矣。凡以下丸者五，下散者六，薯蓣丸、肾气丸、天雄散，是借以行补药之滞；九痛丸、赤丸、侯氏黑散，是借以通邪气之结；大黄䗪虫丸、土瓜根散，是借以逐隧道之涩；当归芍药散、当归散、白术散，是借以和血脉之壅矣。凡以洗药者三，则为抵当汤、调胃承气汤、大承气汤之大黄，是驶者复益之以驶，欲其过而不留，去病而不伤正耳？而去邪者，复有防己地黄汤之防己、防风、桂枝、甘草，渍四物绞取其汁，合地黄汁服之，不取其助补剂之行，反取其增散药之烈，是欲其合散药，随补药以驱邪，仍不伤正也。红蓝花酒之但渍一味，寓驱风于行血之中，即行血于驱风之内，是欲其血和风自灭也。其用意微而情最曲屈者，莫如鳖甲煎丸之煎鳖甲为胶，合诸药成丸，下瘀血汤之煮丸而服，一则用于最先，一则用于极后。是则破癥坚邪气者，欲其自内而外；去癥瘕积血者，欲其自上而下，故其所取，有在药内、有在药外之别也，能深研乎此，可以知行药势之说矣。
    白酒，酒之新篘者也，其色白，其味甘辛，其气轻扬，故为用在上焦之肺，而治胸痹，详见薤白下。
```