# 瞿麦

**味苦，辛。寒。无毒。** 主治关格、诸癃结小便不通，可刺决痈肿，明目去翳，破胎堕子，下闭血，养肾气，逐膀胱邪逆，止霍乱，长毛发。一名巨句麦，一名大菊，一名大兰。生于泰山川谷。立秋采实。阴干。（蓑草、牡丹为使，恶螵蛸。）

**瞿麦苗高一尺，叶尖小，青色，似地肤叶，又似初生竹叶。** 茎纤细有节，稍间开花，大如钱，红、紫、粉、白数色。根紫黑色，形如细蔓菁，子颇似麦，用其蕊壳。（参《图经》《纲目》。）

**凡花色斑斓，味苦气寒者，大都为火化。** 瞿麦花开午月，又适得火令之正，但用其蕊壳，不用其实，是宜治火腑之病矣。其实在至干燥，则迸出不留，故物之不当留者，皆能决而去之。小肠多血，为泌别水谷之腑，其所存，不过蓄血与宿水耳。此《本经》主治所以首关格、诸癃结小便不通，而以破胎堕子，下闭血为殿也。肉中之刺及痈肿、目中之翳，皆非所宜留者，遇此能不奔迫悉去耶？至《别录》膀胱邪逆、霍乱，仍是宿水停留为害，至养肾气、长毛发两语，则别有意义，盖无宿水搅混，则肾水清静，肾水清静则精气充强。古人谓：须下生属水，眉横生属木，发上生属火。瞿麦本从火也，而花色灿烂，是亦同气相求之意耳。

**脉浮，小便不利，微热，消渴者，五苓散主之；** 脉浮，发热，渴欲饮水，小便不利者，猪苓汤主之；小便不利，有水气，其人若渴，栝楼瞿麦丸主之。夫均用利水，则皆有水气可知。且同为小便不利而渴，其用药殊异乃尔，何也？然此固有伤寒、杂证之分，亦即此可见猪苓、泽泻能治动而不化之水，瞿麦则能治停而不行之水矣。夫五苓散证，其上有太阳病，发汗后，大汗出，胃中干，烦躁不得眠之源，可见系胃干求助于水，水不行而为患，病自寒来，仍不能离辛甘发散之旨；猪苓汤证，其上有阳明病，脉浮紧，发热汗出，不恶寒，反恶热，身重之源，可见亦系胃热饮水而停，特以阳明属燥金，不比太阳寒水之化，故辛甘不用，改参入咸味，涌泄以除热也；栝楼瞿麦丸证，固系水停为患，特其方下注云：以腹中温为知，又可见其为本寒标热矣。本寒标热用辛甘则嫌于助热，用咸涌又嫌其助寒，故别出清上温下之法，以瞿麦、茯苓二味抉作病之由，此固难与前两证并言者也。以是知水之动而不定者，非瞿麦所能治矣。