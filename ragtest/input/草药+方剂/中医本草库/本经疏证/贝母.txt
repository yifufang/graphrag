```markdown
# 贝母

味辛，苦。性平，微寒。无毒。主治伤寒烦热，淋沥，邪气，疝瘕，喉痹，乳难，金疮，风痉，治疗腹中结实，心下满，洗洗恶风寒，目眩，项直，咳嗽上气，止烦热渴、出汗，安五脏，利骨髓。一名空草，一名药实，一名苦花，一名苦菜，一名商草，一名勤母。生于晋地。十月采根。曝干。（厚朴、白薇为辅药，恶桃仁，畏秦艽、矾石、莽草，反乌头。）

贝母二月生苗，叶随苗长出，茎细青色，叶亦青，形似荞麦。七月开花，碧绿色，形如鼓子花，斜悬向下，上有红脉，果实生于根下，内心外瓣，瓣形如聚贝，黄白色，四方连累相著而有分解，苗枯则根亦不佳。（《图经》。）

刘潜江云：贝母八月采，取其受金气之专。其味苦胜辛，微辛在苦后，是苦合于气之微寒，以归于辛，皆二阴至肺之处也，况其色白象金乎？第苦合微寒，是在地之阴也，焉能遽至于在天之阳以治肺？则当参其叶随苗出之义，而体其但有直透，更无濡留矣？但有直透能开热之结，更无濡，能达肺之郁，此言也，与说《诗》者谓善疗郁结之疾合，以诸气愤郁固属于肺也。但予有说焉，阳性开发，阴性凝聚，阴聚之，阳且散之，今云在天之阳不得在地之阴，乃结热而成郁，则容或有不然者，况《本经》所胪主治，均属阳为阴郁之候耶？是皆误于以贝母为其根，而遗却其附根以生，连累相著，且有分解一层矣。故以其叶随苗出，证其性之速而无濡留则可，以为能从地而直透于天则不可。若谓苗自此透，其性必升，则附子亦附根而生，苗自此出，且其味辛性温，气复雄健绝伦，遂可谓升之至者乎？若谓药物入胃，必借升始能及上，则性降者入胃，能不借胃气宣发，遂可直从胃降乎？试思伤寒烦热，淋沥，邪气，疝瘕，喉痹，乳难，金疮，风痉，何一非阴结而阳不舒散？故皆当得阴郁散而阳乃伸，此夫人能知者矣，故予以片言决之，曰：贝母善横解心胸间郁结之疾。何者？即物言物，则贝母固心微而瓣厚，心在中而瓣在旁，此所谓横解也。贝母固附根而生，连累相著，且有分解，以其入肺，故能治附肺而结之气，此所以不曰肺，而曰心胸间也。夫郁，积也（《诗·晨风》“郁彼北林”传），聚也（《汉书·扬雄传》注），滞也（《左·昭二十九年》“郁湮不育”注），结束也（《释名·释姿容》），缚也（《文选·西京赋》“置罗之所罥结”注），谓收敛之也（《曲礼上》“德车结旌”注）。无与有形，焉得为积、为聚、为滞？无与于阴，何者为束、为缚、为之收敛？且心胸间，阳之都会也。阳纵盛，无所谓郁与结。比之肠胃间，阴虽盛，只能痛能泄，不得为郁结，理正同也。故肠胃中善病阳郁，郁则成燥硬；心胸中善病阴郁，郁则聚涎唾。是故贝母者，治涎唾之药也。惟心胸间聚涎唾，斯阴不下降，而伤寒有烦热、淋沥之候；咽嗌间聚涎唾，斯有邪气者，阳难上达，而有喉痹之候；不化血归冲，而有乳难之候。疝瘕者，涎唾自心胸，阻任脉之行也；风痉者，涎唾聚心胸，督脉不得阴以灌溉也。惟金疮则无与于涎唾，然血出既多，阴匮而无以续，气聚而不及化，则反郁结于心胸间，为涎为唾者，有之矣。主以贝母使之速化，化则能变而赤也，或曰：涎、唾二字，在《金匮要略》则曰多唾口燥，在《千金方》则曰涎唾多，心中温温液液，而《说文》《玉篇》《广韵》，皆谓为口液，则《金匮》《千金》所指，当在口中之液，又乌得聚心胸间？纵使聚心胸间矣，其与痰、饮、水气何异？而《金匮》肺痿肺痈咳嗽上气篇、痰饮篇，咸不用贝母，何也？曰：口之液，固生于口中，即贮于口中者欤？抑亦分夫输脾归肺之津，而上以滋于口者也？生于口而即贮口，决无之理，则其生也，舍心胸间更在何处？惟其不随气以熏肤、充身、泽毛；不为液以注于骨，使骨节屈伸润泽；不为津使腠理发泄，汗出溱溱；不变为赤而入营中，以周行经脉。此所以为阴郁，此所以为阳不化耳。痰饮、水气则与是异，盖皆劫水之未化者为之。其被火烁而稠者谓之痰，其遇洼则停而稀者谓之饮，其漫无拘束而随处浸溢者谓之水气，与涎唾属已为肺化而不宣布者，自迥不相侔。如之何可以《肺痿》《痰饮》等篇之治？概贝母之用耶，未化之水宜化，故其治法，近外则散，著里即温，稍下则利；已化之水宜分，恐因其滓浊，而遂及其精微，此贝母之开解郁结，正以使清者归清，浊者归浊，护清而不留浊，去浊而不伤清。试证以白散之治，是护其清者，不使巴豆劫烁无余也；当归贝母苦参丸之治，是分其浊者，随苦参而泄入于下也。
```