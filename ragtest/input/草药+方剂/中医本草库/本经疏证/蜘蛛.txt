# 蜘蛛

微寒。主大人小儿㿉，及小儿大腹丁奚，三年不能行者。七月七日取其网，疗喜忘。

《说文》：隤，下坠也；《玉篇》：㿉，下肿也；《释名》：阴肿曰隤，气下隤也。又曰疝。亦言诜也，诜诜引少腹急痛也；《广雅》：㿉，阴病也；《巢氏》云：㿉者，阴核气结肿大也。差㿉者，阴核偏肿大也。皆缘气击于下所致，气偏乘虚而行，故偏结肿也。愚按：疝与㿉，本不同类，疝系于心，㿉系，肝，故《金匮》寒疝列之腹满、宿食间，狐疝列之跗蹶、手指臂肿、转筋、蛔虫间。《圣济总录》曰：阴气积于内，复为寒气所加，使营卫不调，血气虚弱，故风冷入腹成寒疝；邪气聚于阴，阴器肿大则成阴疝，一名㿗疝。又曰：小儿哺食过度，脾胃尚弱，不能消磨，则水谷之精减损，无以荣其气血，致肌肉消瘠，腹大，颈小，黄瘦，谓之丁奚。若兼发热者，谓之哺露。说莫详矣，皆不用蜘蛛，则宜体会全文以证之。夫《别录》曰：主大人小儿㿉，统词也，故仲景则曰阴狐疝气，偏有大小，是与寒疝有间矣。其要尤在时上时下，其用蜘蛛，正为其时上时下也。曰：小儿大腹丁奚，分词也，明大人无此证也。然其所以用蜘蛛，则为三岁不能行故，何则？夫瘦削骨立，颈小腹大，正似蜘蛛之形。蜘蛛之行，正赖其大腹，其腹中本无丝，行辄丝随之，至欲所诣处，仍能收丝于腹，使相引而直架焉，遂循丝以往来上下，是其腾踔盘空，非腹中之丝不可，较之用足，盖诚十百其功。凡服蜘蛛必泄，泄则能行，此所以治丁奚不能行矣。若治阴狐疝气，则以其昼隐夜现，时时上下，为桂枝向导，且其营构必自左右旋，右为上，左为下，则欲其上而不下也；结网必自外而内，得食则自内而外，以之监桂枝，是欲其外而不内也。要之疝与㿉相较，则疝属寒、㿉属气，是蜘蛛之能宣气也；丁奚与胀相较，则胀为实中之虚，丁奚为虚中之实，是蜘蛛之能泄虚中实也，而其所入则必在极下，则又两者同之矣。