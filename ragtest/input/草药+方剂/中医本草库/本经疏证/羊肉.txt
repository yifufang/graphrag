# 羊肉

羊肉味甘，性大热，无毒。主缓解中焦不适、产后乳汁余疾及头痛大风出汗、虚寒劳损、补益中气、安神止惊。

论羊肉者，多引《金匮真言论》南方赤色入心，其畜羊为证，谓火畜性热，可治虚寒，又为血肉，可补形之不足。若以《周官》六畜分隶，司徒主牛，宗伯主鸡，司马主马及羊，司寇主犬，司空主豕而言，诚不得不谓之火畜。然马亦隶夏官，同为火畜，非无血肉，独不可治虚寒而补形乎？且贾子《胎教》篇不谓羊为西方之牲乎？《淮南子·时则训》注不谓羊为土畜乎？不又谓羊为土木之母乎？《吕览·孟春》注不谓羊属土乎？是又当作何说矣？《易》：兑为羊，兑之为卦，二阳在下，一阴居上，阳牵于阴，虽奋而不刚，阴比于阳，柔和而力厚，象羊之性，抵狠难移（《易》“夬”注，又《史记·项羽本纪》：狠如羊，贪如狼），羊之体驯扰易制，为发于火，充于土，其究为适口可悦之物，故首主缓中，缓者，急之对。急即仲景所谓寒疝、胁痛、里急、产后腹中㽱痛者。借其阳足以抉阴，而阴仍比阳，不受阳之伤也。西北弥寒，生羊弥丰肥，南方所生则瘠而味劣，故又能于虚劳寒冷中补中益，借其气之生长宜于寒也。胎生之易者无逾于羊，故又主字乳余疾。字乳必伤血肉，乃有余疾，借血肉之充以补之也。羊目无神，反有远视（《五行传》注：羊，畜之远视者），是其阳直达于上，以与阴济而能远烛，故又主头脑大风汗出，借其阳能和阴，不使阳加于阴也。安心止惊，则《无羊》之诗所谓矜矜兢兢，不骞不崩。驯扰之得宜，眠食之得所，固有与人相从而无忤者，亦取其意为虚弱之躯思患预防之治耳。