```markdown
# 竹叶（䈽竹叶）
味苦。性平，大寒。无毒。主治咳嗽气逆、筋脉拘急、恶疮、杀小虫、除烦热、风痉、喉痹、呕吐。根可煮汤，能益气止渴、补虚下，消肿毒。汁液主治风痓。皮茹性微寒，主治呕逆、温气、寒热、吐血、崩中、筋脉溢出。生于益州。
竹类繁多，入药仅取䈽竹、淡竹、苦竹三种。䈽竹茎干坚实，节间短促，茎体圆润质地坚韧，皮色白如霜。苦竹有白有紫。甘竹形似篁竹，即淡竹也。江河以南多见，北方稀少。冬春时笋苞藏于土中，闻雷即发，数日内即脱去笋衣成竹。茎有节，节生枝，枝复有节，节生叶，枝必两生，叶必三生，越近根部则节愈短而管愈粗。根有雌有雄，雌者多生笋，自根下第一节观之，单生者为雄，双生者为雌，其根喜向西南生长，故必取根之西南者栽于园之东北隅，耐湿耐寒，然不宜水淹，水淹则死，故但得覆以泥而不可浇水也。（《齐民要术》《图经》《志林》《纲目》。）
忆闻诸蒋汉房先生曰（先生名云，一蓉龛，侍御从孙诸生，精于《易》，为博物穷理之学者）震☲为苍筤竹，其取象为阳在下，奋迅振动，阴在上，飘零解散。又上坎下兑曰节，其取象则根为阳，茎为阴，节为阳，管为阴，叶则阴之阴，根则阳之阳，故其出土时最有力。此义于竹之用，甚确切有味，何者？惟其阳出而阴散，阴既散而阳遂畅，阳既畅而天气清明，此非春夏雷雨之象乎？盖其先数日必有暴暖郁蒸，木津础润，随继以翛然之风，雷雨乃作，是故咳逆上气，不似阴为阳击，飘扬于上乎？溢筋急、恶疡，不似木石之津润，或遂溃烂乎？益气止渴、补虚下气者，阳振而能蒸津液以上滋也。主风痓者，使经脉不为湿热所攘而拘急也。夫阳不能畅，乃为郁蒸；阳之不畅，以阴为之累也，阴累阳者，或发其覆，或披其郤，然皆以清阳之无力，阴翳之胶固，斯不得已而出此。若夫阳既有力，阴复轻微，徒割鸡而用牛刀，所累者虽散，岂不畏其所伸者遂倔强莫制耶？是故竹叶所主之咳逆上气，非风寒闭塞之咳逆上气，亦非气不归根之咳逆上气，乃微阴累阳之咳逆上气，譬如暑月行人在烈日之中反不喘，骤入林下，稍得凉爽喘反作者是也；其所主溢筋急，非寒则收引之筋急，亦非水渍胖胀之筋急，乃阳不伸而津阻之筋急，譬如郁蒸之令，筋胶诸物虽置高燥处，亦能横胀短缩者是也。竹叶为物飘萧，轻举洒然，微阴正欲解散之余，取其阳遂透、阴遂消。是故《金匮》竹叶汤治产后，中风发热，面正赤，喘而头痛，乃阳无根而上泛，复为阴翳所累，遂以桂枝、附子、人参、甘草、大枣、生姜回其阳，用竹叶率葛根、防风、桔梗以解散其阴，盖风寒所著之阴与为阳累之阴，固自不同，不得全仗葛根、防风、桔梗而能解也；《伤寒论》竹叶石膏汤治大病解后，虚羸少气，气逆欲吐，乃强阳既未全衰于中，微阴不能无扰于上，徒以石膏、人参、半夏、麦门冬、粳米、甘草安其中，又恐其阴随寒药入内，不如以柔润者和阳，轻清者散阴之为愈。盖正旺之阳与方衰之阳，原自有别，非若白虎汤证可径情直行也。至若皮茹，原系运输津液上朝之道路，其中虽有属阳之节为阻，其外实一线上行，并无留滞，内之阻正以外之通而得生，故治中气之有阻而逆者，如相激为呕啘，相争为寒热，相迫为吐血，相逐为崩中，何莫非以阳格阴，阴不流通、奔突外出之候，若在外得通，在内自可转旋，即不能自致通畅，更为或和其阴，或和其阳，亦自有力而少隔阂。如橘皮竹茹汤之治哕逆，乃于中宫用阳和阴；竹皮大丸之治妇人乳中虚，烦乱呕逆，乃于中宫用阴和阳，皆一举可平，故目其功能曰安中益气。以是知竹皮之功，全从在外转旋在内之气，比之竹叶从在上解阴翳而畅在中之阳者，又不侔矣。
```