# 饴糖

味甘，性微温。主补虚乏，止渴，去血。

饴糖，凡谷物中黏性者均可制。渍过蒸熟，每石谷，用大麦糵一斗八升，和水磨汁，倾入其中，稍顷即生饴，如蜜而稀，色如胶，所谓胶饴是也。其稍干者谓之饧，其熬令干硬，牵而色白者，谓之糖。

卢芷园曰：糵米作饴，宛似水谷入胃，酝酿作汁，出入未定之时也，可以澄饮，可以成血。然甘能缓中，投之不当，反致濡滞。

陶隐居云：酒与糖并米麦所为，而品分中上，良缘糖以和润而优，酒以醺乱而劣。愚谓：曲、糵虽皆麦所为，然曲先屑粉而后盦造，为拗折其生气；糵浸令生芽而后磨粉，为引动其生机。然皆令消米质使成液也。酒酿久方成，糖片时便就。久酿者性反迅，速成者性反缓，何欤？夫拗折者，郁弥久而性益猖；生发者，萌旋达而气已畅。故酒为缓物之报使，糖实急剂之柔佐也。然虚烦、虚痞、虚肿、虚满俱有确证可指，其笼统言之者，有虚劳、虚损、虚羸、虚弱，能知熇热之为劳，传变之为损，尪瘠之为羸，疲软之为弱。则乏之为乏，亦可拟议得之。夫行而无资谓之乏，人身之行者非气血而何？夫反正为乏，非气血之当行不行而何？人身一天地也，嘘故纳新，环周不休，气之道也；十二经脉、十五大络，血之道也，其资皆禀于脾，则虚乏者不可谓非脾气不给矣。脾气不给，参、芪、术、草皆能助之资，此独何借于饴糖。夫补虚乏已下，遂继之以止渴、去血，则芪术者皆与渴无干，且术能去湿不能滋燥，芪能充外不能充内。参、草能充内且滋燥矣，又与血无干。以是见此虚此乏，断非参、芪、术、草所能补矣。虽然虚乏而气不能行且渴者固多，又何以知有当去不去之血？夫仲景用饴糖多在建中汤，建中汤证多有腹痛，此血当行不行之验也，是故饴糖非能去瘀血也，能治血当行不行为腹痛者耳，故《伤寒论》《金匮要略》用建中处甚多。然止云治腹痛，不云下瘀血。

或谓：本太阳病，医反下之，因尔腹满时痛者，桂枝加芍药汤主之，则治腹痛者，芍药之功，非饴糖之力也。此诚有辨焉，何则？伤寒阳脉涩，阴脉弦，法当腹中急痛者，先与小建中汤；虚劳里急，悸，衄，腹中痛，梦失精，四肢酸疼，手足烦热，咽干口燥，小建中汤主之；虚劳里急，诸不足，黄芪建中汤主之；妇人产后，虚羸不足，腹中刺痛，吸吸少气，或苦少腹中急挛，痛引腰背，内补当归建中汤主之；妇人腹中痛，小建中汤主之。是知桂枝加芍药汤所主是满痛，小建中汤所主是急痛矣。桂枝加芍药汤，即小建中汤少饴糖耳。下后邪气内传为满痛是实，虚劳产后腹痛是虚，仅饴糖一味之转移，治证遂虚实不侔，犹不可见饴糖善补虚乏耶？桂枝汤在伤寒所治证多矣，兹则吸吸少气也，咽干口燥也，里急腹痛也，腹中刺痛也，少腹急挛也，皆非桂枝汤所曾治，以是知即饴糖之功矣。盖土滞以木而疏，土虚以木而困。故少气、咽干、口燥是脾乏谷气，里急腹痛乃肝气侮脾，饴糖之柔润芳甘，正合脾家土德，而即以缓肝之急，以肝固罢极之本，虚乏之所从来也。是故桂枝加芍药汤，无饴糖即不名建中；桂枝加黄芪汤，不加芍药不用饴糖，即不名黄芪建中；而蜀椒、干姜、人参协以饴糖即名大建中，是知建中固以饴糖得名耳。然则其所谓大小者究何义耶？夫以势合、势分分大小，则小建中用芍药桂甘生姜得十五两，又益大枣十二枚；大建中用人参、干姜仅五两，止益以蜀椒二合，乃同用饴糖一升，则饴糖在大建中汤独多而势合，在小建中汤体均而势分，此一说也。若以力专、力薄分大小，则辛甘为阳，酸苦为阴。大建中纯用甘辛，则力厚气专；小建中兼用酸苦，则力敌气薄，此又一说也。总之，两建中皆以饴糖为君，君尊而臣从命，则为大；君卑而臣擅命，则为小。此实大小得名之确指欤？而饴糖之所以尊，由此可见。

然观于发汗过多，其人叉手自冒心，心下悸，欲得按，用桂枝甘草汤，可以知心液虚之故，即可以知炙甘草、小建中皆用桂枝、甘草之故，特彼以汗后液随汗泄，此不注明治后，且独标二三日，可见为心液自虚耳。