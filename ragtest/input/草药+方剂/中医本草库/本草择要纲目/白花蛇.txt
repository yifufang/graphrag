# 白花蛇

（诸蛇鼻向下，独此鼻向上，背有方胜花文，以此得名。头尾各一尺有大毒不可用。去皮骨，换酒浸三日，火炙去尽皮骨。此物甚毒，不可不防。炙过收之则不蛀。其骨刺须远弃之，伤人，毒与生者同也。）

【气味】 甘咸温有毒。（得酒良。）

【主治】 中风湿痹不仁，筋脉拘急，口面㖞斜，半身不遂，骨节疼痛，脚弱不能久立，暴风瘙痒，大风疥癣。治肺风鼻塞，浮风瘾疹，身上白癜风疬疡斑点。通治诸风，破伤风，小儿风热急慢惊风搐搦，瘰疬漏疾，杨梅疮，痘疮倒陷，蛇性窜。能引药至于有风疾处，故能治风。而花蛇又食石南，所以能透骨搜风，截惊定搐，为风痹惊搐癞癣恶疮要药，取其内走脏腑，外彻皮肤，无处不到。凡服蛇酒药，切忌见风。