```markdown
# 本草择要纲目序

天地以灵气生人，而以余气生物，万物繁多，遍布天地。然生人原以救人而救物，未闻人待救于物者。若有所闻，则《本草》所列上中下之药品是也。大若水火，细若气液，贵若金玉参芪，贱若土石蒲薄，常者黍稷动植之类，异者驹掇腐蠸之微茫，坟羊陵舄之秘怪，或顺用之，或逆用之，苟得其当，回生起蹶，易于反掌。予尝读而叹曰：仁道之大也，观此思过半矣。天地生物，固无无用者。顾圣人成圣人之用，贤人成贤，中下则亦仅于中下之用而已矣。庄生曰：无用而后为大用。东坡亦言问大医王以何药？还是众工所用者，物之贵用有由来已。是书始于炎黄，后世陶通明、苏恭、李昉、扈蒙、韩保升、唐慎微等，皆有刊定增附之力，然其卷帙浩繁，学士家繙阅不能遽得其肯綮而用之。新安蒋介繁先生，名儒嗜学，间常究心医道，以为世间仁人孝子，苟不轻视此七六，则本草应与六籍并重，于是择其要者而辑之。长公雪洲，年少敏给，兼抱济物之志，遂刊而广之艺苑，不减司马子长胡仁仲能敬承继志，以父心为心者也。今观此书，用意精而心良苦，君臣奇偶之制，温凉补泻之节，载之甚晰，物之为灵昭昭也。人亦胡为薾然委顿，生平怀仁辅义拯溺救焚之学，既视若膜外，而且溺情骋欲，促修年以绵疾患，不得已则惟待救于无情之金石草木，悠悠忽忽大失天地笃生之旨，呜乎惫哉。

卷娄居士纪映钟拜纂

恤患救灾，圣贤仟佛之同念。继志述事，仁人孝子之苦心。炎帝尝草木于太古之年，为民除疾。扁鹊饮上池于长桑之手，用此尊生。洞察乎温寒平热之源，精辨其君臣佐使之义，盖用之得当，则可转危而为安。处置乖方，则反易治而为乱。若非深知物性，则必骤发误人。所以《素问》《灵枢》犹待潜心之后，《本草纲目》实居格物之先，惟吾老友蒋介繁先生，积学有年，号称博物，游艺之暇，爰及方书，志在活人，不惜研精殚智，心期济世，屡经博考周咨，聿著成书，未谋剞劂。

令子雪洲，英才粹质，早岁执经，壮志惠心，频年问字，父书能读，何止万轴牙签。先志可承，只此一编药石，公之当世，功在《内经》《脉诀》之先。珍作家藏，事属问安尝药之首，仁亦溥矣，孝孰大焉。

时康熙己未暮春。

白沙友人陈启贞顿首拜书
```