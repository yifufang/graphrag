```markdown
沉香
    （木之心节，置水则沉，故名沉水，亦曰水沉，半沉者为栈香，不沉者为黄熟香。凡使沉香，须要不枯。如觜角硬重沉于水下为上，半沉者次之。不可见火，欲入丸散。以纸裹置怀中待燥研之，或入乳钵以水磨粉晒干亦可。若入煎剂，惟磨汁临时入之。）
    【气味】  辛微温无毒，阳也。有升有降。（咀嚼香甜者性平，辛辣者性热。）
    【主治】  风水毒肿，去恶气，主心腹痛霍乱，中恶邪鬼疰气，清人神。并宜酒煮服之，诸疮肿宜入膏中。调中，补五脏，益精壮阳，暖腰膝，止转筋吐泻冷气，破癥瘕冷风麻痹骨节不任风湿，皮肤瘙痒，气痢，补右肾命门，补脾胃及痰涎血出于脾，益气和神。治上热下寒，气逆喘急，大肠虚闭，小便气淋，男子精冷。
```