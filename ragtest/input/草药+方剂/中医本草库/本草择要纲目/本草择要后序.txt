```markdown
本草择要后序
尝观《本草》《药性》诸书，未尝不叹其功之大，而有以起天下之病者使之安，起天下之夭者使之寿也。然其书《本草》详矣，而每苦于繁，《药性》简矣，而又过于略，求其繁简适宜，则《本草择要》一书所由著乎？余之外父介繁公，力学著书，于诸子百家，阴阳术数之学，靡不精讨，而岐黄为最。每见人之有疾，不啻痌瘭乃身，力图拯救，即罄其赀囊，曾莫之恤。其所利济而生全之者，宁易更仆数，然犹以为济人以药，所及者不过一乡一邑而止，莫若手汇一编，而使人人知药之所以用，与用之所以善，而其功将在天下也。于是读书辍卷之下，取《本草》诸书所已载者而发明之，不敢妄凿一智，不敢轻载一方，惟就诸药之性寒性热，孰宜孰忌者剖晰精确，采摘成编，使人一览了然，期与天下共登仁寿。乃迟之又久，犹不敢轻以问世，诚慎之重之也。迨厌世后，著作盈车。余舅氏雪洲，谓先人手泽所存而不亟为表扬，几于湮没不彰，非人子之心也。遂搜架下遗编，所得不一书，而《本草择要》一集，尤当世之所亟需，敢不以质之同好乎？爰付之梓，用以行世。俾海内读其书因以识其人，此固雪洲阐扬先德之深思，而究其足以转病为安，转夭为寿者，未必不与《本草》《药性》同功也。则其有补于世，又岂浅鲜哉！书成，问序于余。余不敏，敢言序也耶？然而谊不容辞，谨附数言，一以表吾外父利物济人之念，一以见吾舅氏继志述事之心云尔。
时康熙己未暮春子婿萧长福顿首百拜
```