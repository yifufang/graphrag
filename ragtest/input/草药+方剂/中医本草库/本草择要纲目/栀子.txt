```markdown
栀子
    【气味】  苦寒无毒，轻清上行，阳中阴也。入手太阴肺经。
    【主治】  五内邪气，胃中热气，心中烦闷，除时疾热利五淋，通小便，治心烦懊恼不得眠，泻三焦火，清胃脘血，治热厥心痛，解热郁，行结气，祛肝胆屈曲之火使之下行。凡心痛稍久，若温散之，反助火邪，栀子泻三焦之火，清胃脘之血，使邪易伏而病易退也。然本草不言栀子能吐，而仲景用为吐药何也？盖栀子本非吐药，因邪气在上拒格而不纳食，令上吐则邪因以出，所谓高者越之也。又栀子非利小便之药，而本草言能通利小便者何也？盖膀胱津液之府，气化则能出焉，栀子能导肺邪，肺清则化行，乃辛与庚合，又与丙合，又能泄戊先入中州故也。故仲景治伤寒发汗吐下后虚烦不得眠若剧者，又反覆颠倒心中懊恼，以栀子豉汤治之。因其虚，故不用大黄之寒而有毒，反用栀子之虽寒而无毒者，乃祛胃中之热气也。
```