```markdown
# 草部（石草类十种）

## 石菖蒲
秦皮、秦艽为之使。恶麻黄、地胆。忌饴糖、羊肉、铁器。
辛、苦、温。入手少阴、足厥阴经气分。宣五脏，通九窍。温肠胃，治霍乱，疗湿痹，愈疮疥，止心痛，祛头风，辟鬼杀虫，皆其通气之力也。
灌生汁，苏鬼击。浴浓汤，治温疟。配白面，治肺虚吐血。配破故纸，治赤白带下。配蛇床，搽阴汗湿痒。佐四君，治下痢噤口。佐犀角、地，治神昏。（热邪去，则胞络清。）（掺黑獖猪心蒸食，治痫。）
生溪间者不可用。种于瓦器中，一寸九节者佳。
取鲜者洗净去毛，木器捣碎，犯铜铁令人吐逆。治痢，米泔浸蒸熟用。治风，桑枝同蒸。通心气，蜜炒捣汁服。解巴豆、大戟毒。
心喜散而恶塞，亦喜敛而畏散。石菖蒲实心脏所大忌也。苟非确见心气之结，不宜轻用，用亦不过为诸药之使，五六分而止。

## 石斛（即金钗石斛）
陆英为之使。畏僵蚕、雷丸。恶凝水石、巴豆。
甘、淡、微寒。入足太阴、少阴，兼入足阳明经。清肾中浮火而摄元气。除胃中虚热而止烦渴。清中有补，补中有清，但力薄，必须合生地奏功。
配菟丝，除冷痹。（精气足也。）佐生地，厚肠胃。（湿热去也。虚寒者用之，泄泻不止。）佐以川芎搐鼻，治睫毛倒入。使以生姜煎服，治阴湿余沥。
光泽如金钗股，短、中实、味甘者佳。盐水拌炒，补肾兼清肾火、清胃火，酒浸亦可，熬膏更好。
长而中虚、味苦者为木斛，用之损人。

## 钗斛
苦，寒。入足阳明、太阴经。胃火炽盛，嘈杂善饥，营中蕴热，烦闷多汗，大有清解之功。

## 骨碎补（一名猴姜）
忌羊肉、羊血、芸薹菜。
辛、苦、温。入足少阴经。坚肾固齿。治耳鸣久泻，痿痹折伤，去骨中毒风。
佐六味煎服，疗齿痛。入猪肾煨食，治久泻。
烧炭存性，米饮或酒服，治肠风失血。
瓦锅慢火炒黑为末，擦齿痛出血神效。
去毛，蜜拌蒸晒。擦齿，炒黑。敷伤处，粥调。

## 石韦（一名石皮）
得菖蒲良。滑石、杏仁、射干为之使。制丹砂、矾石。
甘、苦、微寒。入足太阳，兼入手太阴经。通膀胱，清肺火。治淋沥遗溺，疗痈疽发背。
配槟榔、姜汤，治气热咳嗽。配滑石末，治淋痛。
去黄毛、梗，微炙。治发背，酒调服。除烦热，羊脂炒。黄毛射人肺，令人咳，不可疗。
真阴虚者禁用。

## 金星草（一名七星草）
制三黄、砂、汞、矾石。
苦，寒。凉血解热，通淋。制药毒。
配干姜，治热毒下血。
其星可敷脚膝烂疮。
年老者禁用。

## 景天（一名慎火草）
煅朱砂。
苦、酸、寒。有小毒。入手少阴经。解热毒，祛游风，治赤眼，疗带下。
配盐捣汁，涂风疹。入醋捣，涂丹毒。

## 佛甲草（俗呼佛指甲）
甘，寒。微毒。贴汤火伤。
配酒浆调，敷疮毒。（已溃者勿用。）

## 石胡荽（一名鹅不食草）
制砒石、雄黄。
辛，温。入手太阴经气分。利九窍，吐风痰，除痰疟，散痧疹，顺二便，拔肢毒，落瘜肉，治金疮。
配穿山甲、归尾，捣敷一切肿毒。佐青黛、川芎，㗜鼻，治目中星障。酒拌蒸。齐痘疮。
酒煎喷，除头面外，凡遍身及衣帐喷之，辟恶除秽。
气虚胃弱者禁用。

## 酢浆草（即酸浆草）
制砂、汞、硇、矾、砒石。
酸，寒。入手阳明，兼太阳经。治淋带，解热毒，洗痔痛脱肛，涂汤火蛇蝎伤。
配车前草汁、沙糖，通二便。
```