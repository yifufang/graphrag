```markdown
# 鳞部（蛇类五种）

## 蛇蜕
得火良。畏磁石及酒。
咸、甘、平。有毒。可除风疟，祛翳膜，治鬼魅，杀三虫，疗疮疥，止呕逆，愈肠痔，定惊痫。
烧存性，研末，治耳忽大痛。（如有虫在内奔走，痛不可忍，以鹅翎吹之立愈。）
配当归，治缠喉风。 配花粉、羊肝，治痘后目翳。 调人乳，治小儿咳吐血。 调猪颊车髓，涂小儿解颅。
青黄色者不入药，白色者佳。皂荚水洗净，缠竹上，或酒，或醋，或蜜浸，炙黄用。或盐泥固煅，或烧炭存性，随症制用。
产妇禁用。

## 蚺蛇胆（一名南蛇）
甘、苦、寒。有小毒。入足厥阴经。明目凉血，除疳杀虫，疗诸风症，止心痛。又能护杖，使血不凝滞于内。
置水旋行极速者真。

## 白花蛇（一名蕲蛇）
得酒良。
甘、咸、温。有毒。入足厥阴、手太阴经。治风淫末疾（四肢为末），透骨搜风，截惊定搐。其性善窜，能内走脏腑，外彻皮肤，引诸药直至于有风疾处。凡癞麻、鹤膝、鸡距，并宜治之。
得丁香，治痘疮黑陷。（炙白花蛇三钱，大丁香七枚，为末，每服五分，水和淡酒下，神效。）
出蕲州。头尾有大毒。尾有爪甲。去头尾各一尺，酒浸五日，每日换酒，去酒，埋于地下一宿，尽去皮骨，炙用。
服之切忌见风。虚弱者禁用。

## 乌梢蛇（胆）
得酒良。
甘，平，有小毒。入手太阴经。治皮肤不仁，疗风淫热毒，功用与白花蛇同。但白花蛇主肺风，为白癜风之要药，乌梢蛇主肾风，为紫云风之专药。
配麝香、荆芥，治小儿撮口。
蕲州乌蛇，头上有逆毛二寸，腹下有白带子一条，长一寸者是雄，可入药。去头、皮骨，酒浸一宿，酥炙，埋地下一宿用。大者力减。
误用反能引风入骨。

## 胆
敷疠风、木舌肿胀。

## 公蛎蛇（即水蛇。皮）
甘、咸、寒。治消渴、烦热、毒痢。
皮
烧研，治小儿骨疽。
```