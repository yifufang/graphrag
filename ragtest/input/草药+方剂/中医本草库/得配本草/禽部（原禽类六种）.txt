```markdown
禽部（原禽类六种）
    乌骨鸡（血、肝、肠、翮翅、鸡内金、鸡子、抱出卵壳、鸡矢白）
    味甘，性平，微温。入足厥阴、少阴经血分。益肝肾之阴，除阴虚之热，祛心腹恶气，治折伤痈疽。胎前崩漏，产后蓐劳，得此自愈。
    佐白果、莲肉，治带下。使豆蔻、草果，治脾泄。
    纯酒煮。久服动肝经风火。吐血者不宜食。（以其能动血也。故产后宜之。）
    乌鸡白首者，六指四距，鸡死不伸者，并不可食，害人。
    鸡属木，乌骨者得水木之气，故虚热者宜之。
    怪症：口鼻流水，腥臭难状，以碗盛之，有铁色鱼虾如米粒大者，此肉败也。任意食鸡肉而愈。
    血
    咸、平。涂心下，治鬼击而死。涂中风、口眼㖞邪。（冠血尤佳。）
    配酒浆，发痘。
    肝
    甘、苦，温。补肾虚，安胎漏，疗风虚目暗。
    得白芙蓉花，治疳眼。得朱砂，治惊风。
    肠
    止遗浊。
    翮翎
    破血消肿，解蛇虫风毒。
    鸡内金（肫内黄皮）
    甘，平。入大肠、膀胱。健脾开胃。祛肠风，治泄痢，消水谷，除酒积。
    得花粉，治膈消饮水。配枯矾，敷牙疳口疮。（清热之功。）拌人乳，治小儿疟疾。郁金，贴夵腮疮蚀。
    烧存性，研。
    鸡子（即鸡卵）
    甘，平。益气补血。白：解热毒，治下痢，安胎利产，定惊止嗽，清咽开音。黄：救厥阴之阴，以安胃气；补离中之气，以定心神。
    配阿胶，交心肾。煨研，酿黄丹，治妊痢。入乱发熬煎汁，疗小儿惊热下痢。
    凡治俱生用。治黄疸，醋浸服。调赤小豆末，涂毒。
    小儿痘疹，气滞者，禁用。卵有八字纹者不可食。
    抱出卵壳
    治痘陷便血恶症。磨障翳，敷下疳。壳中白衣治久咳。
    炒研末用。
    鸡矢白
    微寒。下气消积。利二便，治臌胀。（羯鸡干粪炒黄，酒煮三分之一，去渣服，腹转胀自消。）
    除胀，酒渍。消积利便，炒黄，水煎。
    怪症：脚肚或遍身肉窠处生疮毒，渐即内肉翻出，但红亮而无脓血，饮食不进，疼痛欲绝，名翻花石榴。用烂溏鸡屎时时抹之自愈。
    白鹁鸽（卵、屎）
    咸，平。调精益气。患恶疮、疥癣、风疮、白癜、疬疡，服之立愈。解诸药毒。
    卵
    小儿食之，预解痘毒。
    屎（名左盘龙）
    辛，温。微毒。可敷诸疮风毒。
    雀并卵（头血、脑、白丁香）
    甘、咸、性热。并入命门。益气壮阳。治阴痿带下，除疝瘕，利小便。
    雀宜冬三月食之，卵宜五月取之。
    阳气旺者禁用。服白术者忌之。
    头血
    点雀盲。
    脑
    治耳聋，涂冻疮。
    白丁香（即雄雀粪）
    苦，温。微毒。疗目疾，消积块，决痈疽，治痘疮倒黡，通咽塞口噤。
    白汤化下，治急黄欲死。和人乳，点胬肉翳膜。热酒服，治破伤风疮。（作白痂无血者，杀人最急。）和沙糖为丸，绵裹含咽，愈喉痹乳蛾。和桂心、干姜、艾叶为丸，治痃癖诸块。入麝香少许，米饮下，治痘疮倒黡。
    两头尖挺直者，是雄雀屎。腊月采得，去两畔附着者，研细，以甘草水浸一宿，去水焙干用。
    燕窝（一名燕蔬。燕粪）
    甘、淡、平。补阴润肺，生津养胃，化痰止嗽，能使金水相生，肾气上滋于肺，而胃气自安。调理虚损之品，惟此为最。
    化痰润肺，淡煎。滋阴养胃，和米煎粥，或冰糖煎。
    燕粪
    辛，平，有毒。治久疟，临发日搅酒，熏鼻即止。
    配独蒜，用燕粪三合，炒研为丸，清汤送下，除蛊毒，杀鬼疰，破五癃，利小水。
    天鼠肉（即伏翼。天鼠粪）
    逐五淋，去目翳。
    拭去毛肠并爪，酒浸一宿，黄精汁涂炙用。
    天鼠粪（即夜明砂）
    恶白敛、白微。
    辛，寒。入足厥阴经血分。活血消积，散内外结气，疗肝经血分诸病。
    和朱砂、麝香末，治五疟。猪胆丸，米饮下，治雀盲，（粪炒。）掺猪肝，治翳障。酒送末，下死胎。
    淘净晒干，焙用。
    五灵脂（即寒号虫屎）
    恶人参。损人。
    甘，温。入足厥阴经血分。治痰涎挟血成窠，去胸腹血结疼痛，愈疟痢，疗目翳，除肠风。
    得半夏，治痰血凝结。得蒲黄，治心腹疼痛。佐胡桃、柏子仁，治咳嗽肺胀。合木香、乌药，理周身血气刺痛。酒调，治蛇咬昏溃。
    酒飞，去沙石，晒干用。
    怪症：目中白珠墨黑，视物如常；毛发直如铁丝，能食而不能语，昏昏如醉，名曰血溃。服五灵脂末二钱，即愈。
```