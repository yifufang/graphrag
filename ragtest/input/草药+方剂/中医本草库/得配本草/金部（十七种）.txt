# 金部（十七种）

## 金箔  
得余甘子、驴马脂则体柔；畏水银、翡翠石；恶锡。  
辛，平。有毒。除热辟邪，镇心肝，安魂魄。止惊悸，治风痫。杀轻粉毒。  
百炼者无毒，方可入药，不得过一分。  
伤肌损骨，不宜多用。生者有毒杀人，中其毒者，鹧鸪肉可解。  

## 银箔  
畏石亭脂、砒石、磁石、荷叶、蕈灰、羚羊角、乌贼骨、黄连、甘草、飞廉、鼠尾、龟甲、生姜、地黄、羊脂、苏子油。恶锡、马目毒公、羊血。  
辛，寒。有毒。定心神，止惊悸，除狂热，避诸邪。  
得葱白、阿胶、糯米煎服，治胎热横闷。 得苎根，酒水煎服，治胎动欲堕。  
凡用，只可煎汁借气，以生药力，勿入药服，以消人脂。  

## 自然铜（一名髓铅）  
辛，平。散血定痛。续筋接，骨。  
火煅，醋淬七次，研末，甘草水飞过用。  

## 铜绿（即铜青）  
酸、涩、性平。微毒。入足厥阴、少阳经。吐风痰，治恶疮、疳疮、金疮、风弦烂眼泪出。止血杀虫。  
配滑石、杏仁，擦走马疳。 配枯矾，治口鼻疮。  

## 铅（一名黑锡）  
畏紫背天葵。  
甘，寒。秉北方癸水之气，阴极之精，其体重实，其性濡滑，其色黑，内通于肾。治一切阴阳混淆，上盛下虚，气升不降，发为呕逆、眩晕、噎膈反胃，危笃诸疾。所谓镇坠之剂，有反正之功。但性带阴毒，不可多服，恐伤人心胃。  
用铅两许，水煎，冲蔗汁、梨汁服，败毒除狂。和蒸饼为丸，治反胃哕逆。（用铅烊化，柳木捶研成粉，一两入米醋一升，砂锅熬膏，用陈小麦粉为饼，入铅膏少许，蒸熟，杵丸如绿豆大，每一丸，淡姜汤下。）  
阴火冲逆，真阳暴脱，气喘痰鸣，入铅于回阳汤中自愈。  

## 铅霜（一名铅白霜）  
甘、酸、冷。坠痰去热，定惊止泻，盖有奇效，但非久服常用之物。病在上焦者，宜此清镇。  
以铅打作钱，穿成串。瓦盆盛生醋，以串横盆中，离醋二寸，仍以瓦盆覆之，置阴处，候生霜刷下。  

## 铅粉（即粉锡，一名胡粉，又名水粉）  
恶雌黄，制硫黄。  
辛，寒。入足少阴经气分。镇心安神，坠痰消癥，杀虫止痢，疗疮拍汗。  
得葱汁和丸，治妇人心痛。 得猪脂调，涂小儿诸疮。 配朱砂，蜜和，涂疮似蜂窠。 配胭脂，敷反花疮。 和黍米淋汁温服，治鳖瘕。 配黄连，敷燕口吻疮。 和盐熬色变，摩小儿腹胀，及腹皮青色。（不速治，须臾死。）  
反胃呕哕者，火气上浮，阴阳将离也。得此镇坠之品，加入补阴之剂，俾阳火归元，吐病自止。  

## 黄丹（一名铅丹）  
伏砒、制硇、硫。  
辛，微寒。味兼盐、矾，走血分。内用：坠痰去怯，治惊痫颠狂，吐逆；消积杀虫，治疳疾、下痢、疟疾。外用：解热拔毒，长肉去腐，治恶疮肿毒，及入膏药，为外科之要药。  
得鲤鱼胆汁，点眼生珠管。 配黄连炒丸，治赤白痢。 配建茶末，酒服，治疟疾。 和蜜水服，治小儿瘅疟。  
水漂澄干，微火炒紫色用。  

## 密陀僧（一名炉底）  
制狼毒。  
咸、辛、平。有小毒。走下焦，坠痰镇惊，散肿杀虫。治五痔，疗金疮。  
得桐油，调贴骨疽。 配白芷、烛油，涂鼻内生疮。 配茶调服，治惊气失音。（惊气入心络则瘖。） 佐蛇床子，敷阴汗湿痒。 和水调，涂痘瘢。 生研，掺小儿初生遍身如鱼脬，又如水晶，破则成水流渗又生者，仍服苏合香丸。  
研末置瓷锅内，重纸袋盛，柳蛀末焙之，次下东流水浸满，火煮，去蛀末、纸袋用。  
此药难得其真。若销银炉底所结者，烂诸物，不宜轻服，但宜外敷。  

## 铁落（一名铁蛾）  
畏磁石、皂荚、乳香、灰炭、朴硝、硇砂、盐卤、猪犬脂、荔枝。制石亭脂。  
辛，平。下气。治阳气太盛，病狂善怒，癫痫疮毒。  
配猪脂，敷小儿丹毒。  
水浸一宿研，澄清饮水。  

## 针砂（即作针家磨鑢细末也）  
治黄疸，消积聚肿满，平肝气，散瘿。  

## 铁锈（一名铁衣）  
醋磨，敷蜘蛛等伤。调油，涂漆疮疥癣。  

## 铁浆  
咸，寒。解诸毒入腹。主癫痫发狂，退心经烦热，疗蛇犬啮伤。  
铁久浸水，自浮青沫，名浆。  

## 铁刀刃  
治蛇咬。（地浆磨服。）  

## 铁锯  
治竹木入喉。（烧赤，渍酒服。）  

## 铁斧  
治难产及胞衣不下。（烧赤，淬酒服。）  

## 铁钥匙  
治妇人血噤失音。（生姜、醋、尿同煮饮。）