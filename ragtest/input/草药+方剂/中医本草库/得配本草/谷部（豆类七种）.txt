```markdown
# 谷部（豆类七种）

## 黑大豆
得前胡、杏仁、牡蛎、乌喙、诸胆汁、石蜜良。恶五参、龙胆。忌蓖麻子、厚朴。并忌食猪肉。
味甘，性寒。归足少阴经。补肾镇心，调中下气，去风活血，治水消胀。治阴毒（肠胁疼痛如打），捣敷一切肿毒。解百毒。
得甘草，解百毒。配赤小豆、绿豆末，醋调涂痘后毒。佐花粉，治肾渴。煮黄酒，治便血。拌牛胆，疗目暗。
生平，炒食热，煎食寒，作豉冷。去皮炒熟，酒沃之，饮其汁，活血。炒炭，酒淋服，祛风。
气不顺者禁用。
小者名马料豆。盐水煮，清水下，尤能补肾。

## 大豆黄卷（黑壳）
得前胡、杏仁、牡蛎、天雄、鼠屎、石蜜、诸胆汁良。恶海藻龙胆、五参。
味甘，性平。归足少阴经气分。除胃热，疗湿痹。
配大黄、橘皮、青葱，治水肿喘急。
壬癸日以井华水浸黑大豆，候生芽五寸，阴干用。
黑壳
研末，调香油，敷皮疮。

## 赤小豆
味甘、酸。入手少阴、太阳经。行水散血，消肿排脓。通乳汁，下胞衣。
得鲤鱼，治脚气。得通草，下心气。得杏仁，泄肉里湿热。配鸡子白，敷痘后痈毒。配苎根末，治痈疽神效。佐桑皮，去水肿。合黄蜡，治水谷积痢。
多服泄津液，令人枯燥。

## 绿豆（粉、芽、皮）
反榧子壳。忌同鲤鱼、鲊食。
味甘，性寒。入手少阴、足阳明经气分。解热毒，除烦渴，利小便，厚肠胃，消肿胀，散风火。能调和五脏，行十二经脉。解一切药草、牛马、金石诸毒。
得大麻仁，治血痢。配赤小豆，解痘毒。
连皮用。

## 粉
敷痈肿，消丹毒。配乳香三分之一，灯心研匀，生甘草汤常下一钱，治疽毒内攻。扑烂痘，治损伤，炒紫色水调敷。

## 芽
味甘，性平。解酒毒，利三焦。（花解酒毒更效。）

## 皮
味甘，性寒。解热毒，退目翳。
配甘菊、谷精、粟泔、柿饼，煮干，单食柿饼，每日三服，治痘后目翳，半月而愈。

## 豇豆
味甘，性平。入足太阴、少阴经气分。调营卫，疗虚泻。
得盐少许，补肾气。
脾气虚者炒用。
气滞便结者禁用。

## 白扁豆（花、叶）
味甘、淡。入足太阴经气分。调和脾胃，通利三焦，化清降浊，消暑除湿。治霍乱，疗呕逆，止泄泻，解消渴。
配花粉，治消渴饮水。配龙芽，疗肠风下血。配香薷，治寒热吐泻。合绿豆，解热毒痢。
炒研用。恐气滞，同陈皮炒。治吐泻，醋制。止湿火吐血，炒炭。
单食多食，壅气伤脾。

## 花
米饮调末，治赤白带下。入盐少许，疗血崩不止。

## 叶
捣汁，治霍乱吐泻转筋。罨蛇咬毒。

## 刀豆
味甘，性平。温中下气。利肠胃，治呃逆。
炒炭，止吐血。
```