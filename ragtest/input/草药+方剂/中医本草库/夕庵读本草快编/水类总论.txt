# 水类总论

水者，坎卦的象征。横文成卦，纵则为水。天一之气所生，是万物的元气。其体纯阴，其用纯阳。饮资于水，营赖以生。均是水尔，而有阴阳之别，养生者可不辨哉？若雨、露、霜、雪、雹、冰、方诸，皆属于天。姑射仙人吸风饮露，武帝作承露盘，贵妃吸花露解酲，《吕氏百春秋》载三危之露。以此观之，则知露为阳，水之圣，宜珍宜蓄者也。雨乃八节之和，本出地气，施化由天。立春取其生发，宜煎补剂。黄梅恶其湿蒸，垢染衣服。立冬入液，百虫饮之而蛰，宜于杀虫化积之药，以类相感也。霜为肃杀之气，成万物而消祲沴。当降不降，政弛而慢；不当降而降，政急而残。故伤寒鼻塞，寒热疟疾，面赤痤痱，皆所宜也。雪能洗瘴除蝗，花英六出，秉阴之数也。腊者为瑞，宜于菜、麦，更卜春夏之水。凡天行温疟，湿热黄疸，洗目退赤，解毒解渴，宜粥宜茗，久藏不坏者也。雹则戾气所结，误食必致奇疾。但救败酱有功，亦须知之。冰者太阴之精，《周礼》凌人掌之，以供祭祀宾客。所谓藏冰发冰，以制阳气之燔，故能辟暑热而清烦渴，解阳毒伤寒而救昏迷不醒。倘肆食之，反成腹疾矣。方诸之水乃承于月，取其清明纯洁，诚敬至祭，所谓玄酒是也。故能明目而去小儿烦热，博识君子不可偏废尔。试再举在地诸水而别之：若长江大河、川流溪涧，外动而性静，质柔而气刚，与湖泽陂塘止定之不同也。故劳伤脾肾，阳盛阴虚，目不得瞑，及伤寒欲作奔豚、霍乱吐利者用之，取其劳则甘而轻，能益能助，喜其顺下。仲景以勺扬之，名曰甘澜，盖法此也。以是推之，湍濑奔注，能通二便，逐除风痹逆厥；洄澜宜探吐利痰，舒郁豁滞。至若井泉，乃地脉所聚，亦有分焉：如平旦初汲，谓之井华，功用极大，悦颜补阴，噀血豁痰；新汲者为清泉，取天一真气浮于面，炼药烹茗，有益于人者。倘沟渠浸溢，泥土咸腥，非但药中所忌，必令人昏懵生疾。《易》云：井泥不食，是矣。大抵天下之水，用之灭火、濡槁则同性。随地变质，性与物迁，未尝同也。故蜀江濯锦则鲜，济源烹楮则蕌；南阳之潭渐于菊，其人多寿；辽东之涧通于参，其人多发。晋山产矾泉可愈疽；戎麓伏硫汤可浴疠。江心宜荈，淮莱宜醪。沧卤成盐，阿井成胶。瘿消于藻带之波，痰破于半夏之洳。冰水咽而霍乱息，流水饮而癃闭通。雪水洗目而红退，碱水濯肌而疮干。麻沸能助阳行经，生熟能止呕升降。酸浆化积，醴泉疗痼。千变万殊，言不可尽。烹煮日用，行药助势，岂可忽哉？况贪淫有泉，仙寿有井，清水音小，浊水音大，湍水人轻，迟水人重，两山夹水，人多瘿。九州性味皆不等，善恶寿夭之相关，养生当为首务者也。

## 治法

仲景治伤寒瘀热在里，遍身发黄，用潦水煎麻黄连翘赤小豆汤。按：潦乃降注雨水也，又淫雨为潦。韩文公诗云：“潢潦无根源，朝灌夕已除”是也。盖取其味薄，不助湿气而利热也。

宋徽宗食冰太过患脾疾，国医不效。召杨介诊之，介用大理中丸，上曰：服之屡矣。介对曰：病因食冰，臣因以冰煎此药，是治其原也。服后果愈。