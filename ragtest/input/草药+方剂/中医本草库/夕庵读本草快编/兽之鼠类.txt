```markdown
兽之鼠类
    猬（《本经》）  彙
    彙字，篆文象其形也。《淮南》云：猬使虎申，蛇令豹止。
    猬本鼠类，宜属水；皮则毛刺如针，故属金。味苦兼辛，入胃而走大肠也。如五痔阴蚀，下血五痢，赤白污汁，乃湿热之在大肠也。阴肿痛引腰背，疝积腹痛寒结，亦湿邪之留结下焦也。盖辛以散之，苦以泄之，无不疗尔。寇宗奭云：猬皮治翻胃有功，其字从虫从胃，深有理焉。若曰治漏退管，亦取其针锐出之意。
    貂鼠（《纲目》）
    貂，亦作鼦。罗愿云：此鼠喜食栗，又号栗鼠。
    貓乃鼠类中之最贵者也。色虽有三，纯一不杂，毛厚寸许，蔚而不耀。为裘为帽，得风更暖。着水不濡，得雪即消。拂面如焰，试睐即出。真奇物耳。汉制侍中，冠金珰纬，首前插貂尾，取其内劲外温。国朝王公许制作裘，并镶披领垫子，尊重极矣。其肉无毒，可食。未见治疗，不必深求。
    鼠（《别录》）  家鹿
    鼠字篆文象其头齿腹尾之形，其寿最长，俗称为老鼠。岭南食之，讳其名曰家鹿。其胆才死即消，不易得也。惠州獠民取初生者以蜜渍之，用献亲贵，挟而食之，声犹唧唧，谓之蜜唧。《淮南》云：鱼食巴豆而死，鼠食巴豆而肥。段成式云：食盐面身轻，食砒而毙。抱朴云：鼠寿三百岁，善凭人而卜，名曰仲，能知一年中吉凶及千里外事。
    鼠用颇多，雄者为胜。其肉煮食，可以治水皶石水，四肢劳瘦。炙食，可以主小儿疳疮腹大，贪食泥土，以其味甘而性热也。夫癸水之位在子，气通于肾，开窍于耳，注精于瞳子，其标为齿。鼠亦属子而应癸，其目夜明，故用睛以明目也。在卦属艮，其精在胆，故其胆能治耳聋而点青盲也。骨能生齿，亦肾病之应尔，其屎名两头尖，则入足厥阴矣，故治男子阴易腹痛，女子经下死胎，伤寒劳复，室女经闭。仲景与朱肱并皆重之。今世不知用，惜哉！博物者曰：水鼠食菱芡，乃鱼蟹所化。鼵鼠穴山谷而与䳜鸟同居。火鼠织布，烧之复洁。水鼠作褥，卧之却寒。黄鼠有礼而国鼠咏之；田鼠化鴽而《月令》录之。种类尚多，不可枚举也。
```