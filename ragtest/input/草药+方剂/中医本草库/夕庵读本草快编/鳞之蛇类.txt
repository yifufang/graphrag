# 鳞之蛇类

## 蛇（总论）
蛇字古作它，俗作虵。篆文象其宛转屈曲之形也。蛇在禽为翼火，在卦为巽风，在神为玄武，在物为毒虫，有水、火、草、木、十五种，青、赤、黄、白、黑、金、翠、斑、花诸色。毒虫也，而有无毒者；鳞虫也，而有生毛者；卵生也，而有胎产者；腹行也，而有四足者；又有冠、有角、有翼、有飞，诸如此类，不可枚举。蛇出以春，出则食物；其蛰以冬，蛰则含土。其舌双，其耳聋，其听以目，其蟠向壬，其毒在涎，其珠在口，其行也纤，其食也吞。皮数解蜕，性晓方药。蛇交蛇，则雄入雌腹；蛇交雉，则生蜃及蟂。蛇以龟鳖为雌。又与鳢蟮通气。入水交石斑鱼，入山与孔雀匹。竹化蛇，蛇化雉。䕫怜蛇，蛇怜风。水蛇化鳝，螣蛇化龙。螣蛇听孕，蟒蛇目圆。巴蛇吞象，蚺蛇吞鹿，玄蛇吞塵。活褥蛇能捕鼠，食蛇鼠能捕蛇。蛇吞鼠而有啮蛇之鼠狼，蛇吞蛙而有制蛇之田父。蛇令豹止而有食蛇之貘，龟蛇同气而有呷蛇之龟。玄龟食蟒，蝍蛆甘带。鸩步则蛇出，鵙鸣则蛇结。鹳、鹤、鹰、鹘、鹅，皆鸟之食蛇者也，虎、猴、麂、麝、牛，皆兽之食，蛇者也。蛇所食之虫则蛙、鼠、燕、雀、蝙蝠、鸟雏。所食之草则芹、茄、石楠、茱萸、蛇粟。所憎之物则蘘荷、菴䕡、芮草、鹅粪。所畏之药则雄黄、雌黄、羚羊角、蜈蚣。误触莴菜则目不见物，灸以桑薪则足可立出。蛇蟠入足，淋以热尿，或沃以热汤则自解；蛇入人窍，艾灸其尾，或辣以椒，则自出。内解蛇毒之药，则雄黄、贝母、蒜、薤、苍耳；外治蛇啮之药，大青、姜黄、白矾、干姜、鹅、犬粪也。入恶其毒，殊不知用其毒以治人，功亦不细。如蚺蛇产于百粤，其性最淫。捕者妆饰为妇，或以女内衣投之，蟠旋不动，逼而杀之。其肉甘美，堪充珍馔。《山海经》云：巴蛇食象而出其骨，君子服之，无心腹之疾，谓其禀已土之气，能辟瘟疫，除瘴疠、麻疯、死肌、疥癣、恶疮者神效。其胆苦中带甘，专主厥阴、太阴之病，小儿五疳八痫，男女血痢蛊毒。去翳障，疗癞风。伪者居多，剔少许于水而浮游旋走者为真。白花蛇生于蕲地，花文方胜，其鼻向上者为真。味甘咸而有毒，得酒则良。治中风湿痹，半身不遂，筋脉拘急，口眼㖞斜，筋骨疼痛，麻风瘙痒，瘾疹白癜，投之立愈。乌稍蛇处处有之，性善而不食生命，亦不啮人，惟吸南风与花气而生。故味甘温无毒，诸风顽痹，须眉脱落，或风热毒甚，皮肤溃烂，非此不除。且堪久服。赤楝、黄颔，家常有之。啮人虽毒，疗之即愈。丐儿养以索钱，剥煮可充饮食。若酿酒作丸，俱能治猫儿野狐、喜笑不时、疯癞久疟，妇人妒乳，猘犬咬伤，俱可备用。若诸蛇所吞之龟，专开噎膈；所吞之鼠，可敷瘰疬。若蝮、若虺，一类二种，蝮大而虺小，形色如土。诸蛇卵生，此独胎产。抱扑云：蝮若啮人，当即割咬肉投地，沸热如火，须臾焦尽，人乃得活。猛毒之性可知。若酿酒治痢，惟麻疯、顽痹、恶毒、诸虫及半身枯死者，亦须封藏马溺处，一载后方可取用。不然，病未效而毒先中矣！夫善行而数变者风也，蛇亦疾行而窜，性类相通，专能透骨搜风，截惊定搐，内走脏腑，外彻皮毛，更以他药辅佐，建功大矣！若其皮从口退出，眼睛亦退，味咸平而有微毒，入药有四义焉。一能辟恶者，以其变化性灵也，故主邪僻、鬼魅、盅毒、五邪。二能驱风者，以其属巽性窜也，故主惊痫瘛疭，唇紧喉风。三能杀虫，故恶疮、痔漏、疔肿、疥癣宜之，是用其毒也。四能退脱，故眼生翳膜，胎产横逆，小便不通，取其会意从类也。

## 《南裔志》蚺蛇赞
蚺惟大蛇，既洪且长。采色駮映，其文锦章。食獐吞鹿，腴成养疮。宾飨嘉食，是豆是肠。