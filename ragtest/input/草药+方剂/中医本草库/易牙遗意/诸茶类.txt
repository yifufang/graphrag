```markdown
诸茶类
    末茶
    新嫩茶芽五十两、绿豆、山药各一斤。
    又方
    好茶十斤、绿豆粉四斤、苦参四两、甘草三两。
    腊茶
    江茶三钱、脑子三钱、射香半分、百药煎，檀香、白豆蔻各二分半，甘草膏、糯米糊成剂，捏片子，切作象眼块。
    又方
    建宁茶二两、孩儿茶二两半、脑子一钱、射香二分，甘草膏成剂；更以茶末半两，入脑射少许，作饼，擀成薄片。
    香茶
    孩儿茶四钱、芽茶四钱、檀香一钱二分、白豆蔻一钱半、射香一分、砂仁五钱、沉香二分半、片脑四分，甘草膏和糯米糊搜饼。
    又方
    孩儿茶末、茶各一两、片脑半钱、射香一钱半、甘草一钱、寒水石半两，甘草膏为剂，和匀入脱脱印，须用胡桃油涂抹则易脱。
    又一法
    只用熬熟香油，用刷儿刷之脱滑。又须众手成造，必须腊月造，甘草膏稠之方好，寒水石用一两尤妙。
    法制芽茶
    芽茶二两一钱作母，豆蔻一钱、射香一分、片脑一分半、檀香一钱细末，入甘草内缠之。
```