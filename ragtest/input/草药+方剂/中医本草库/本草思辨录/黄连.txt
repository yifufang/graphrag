# 黄芩

人皆知黄芩为少阳经药物而不识其所以然，窃思其色青胜于黄，得甲胆之气，又中空似胆府，气寒能清胆热。胆属少阳相火，相火者佐君而行其令者也，人赖此火以动作云为，故气分之热，少阳为多。治气热之药，亦惟黄芪为方中易见。

金以黄为贵而黄属土，黄有土金相兼之德，故黄芩亦入肺胃与大肠，表里之热无不能解，本经所以主诸热黄疸肠澼泄利也。

黄连入心脾，而心脾皆主血。黄芩入胆肺，而胆肺皆主气。邹氏三偶之说，全然未当。即如黄芩汤，是用黄芩清少阳气热。其加芍药，亦非用以入血（说详芍药）。

本经黄连主肠澼腹痛，黄芩主肠澼不主腹痛。观仲圣黄芩汤、黄连汤之治，正相符合。盖腹痛为太阳病，或寒或热，必涉于血。黄连入脾清血热而兼入心胃，故治腹痛亦治肠澼。黄芩为胆经气药，能由肺达肠胃而不能入统血之脾，故治肠澼不治腹痛。洁古以为治脾湿者，未之祥审也。