# 桃仁

桃有肤毛者为肺果，其仁则主攻瘀血而为肝药，兼疏肤腠之瘀。惟其为肝药，故桃核承气汤、抵当汤、抵当丸治在少腹，鳖甲煎丸治在胁下，大黄牡丹汤治在大肠，桂枝茯苓丸治在癥痼，下瘀血汤治在脐下。惟其为肺果兼疏肤毛之瘀，故大黄䗪虫丸治肌肤甲错，千金苇茎汤治胸中甲错，王海藏以桂枝红花汤加海蛤桃仁治妇人血结胸，桃仁之用尽于是矣。

本经桃仁主瘀血血闭癥瘕邪气（邹氏《本经疏证》无癥字）。张隐菴以邪气单顶癥瘕，谓血与寒汁沫留聚于肠胃之外，凝结为癥瘕。邹氏则连上主瘀血血闭为句，如释以他处文法如紫葳主癥瘕血闭之寒热非主癥瘕血闭等例有所不可，特变其说，以邪气为瘀血、血闭瘕受病之因。噫！邹氏之不知阙疑亦甚矣。其援仲圣方以自解也，曰：用桃仁之外候有三：一表证未罢，一少腹有故，一身中甲错。若三者一件不见，必无用桃仁之事。夫少腹有故，身中甲错，是著其证非溯其因，于邪气何与。至表证未罢，如桃核承气汤、抵当汤、抵当丸，则以表证虽未罢，而伤寒至热结膀胱，则不当解表惟当攻里，其方岂半治里半治表哉。桃仁若与桂枝解表，则抵当何以无桂枝哉。仲圣用药殊有分寸，抵当治瘀血之已结，故纯用血药峻攻；桃核承气治瘀血之将结（已结将结说本洄溪），故兼以桂枝甘草化气。桂枝茯苓丸，下癥之方也。血病非得气药不化，故逐瘀止丹皮桃仁，而以苓芍药桂枝入病所，为下症之前导，何尝有一毫表证。邹氏于药用方义，往往得其偏端，谬为穿凿，实足误人，学者不可不察也。

纲目引典术云：桃乃西方之木，五木之精，味辛气恶，能辟邪气制百鬼。本草中如孟詵于桃胶，则云主恶鬼邪气。陈藏器于桃橛，则云辟邪恶气。即桃仁能治尸疰鬼疰，亦见于肘后诸方。然则本经此处邪气二字或指邪鬼气言之，未可知也。