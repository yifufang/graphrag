```markdown
乌贼鱼骨  
乌贼鱼由寒乌入水而化，其骨色白，骨为肾之合，而色白则属肺，故能摄气入血，化血中之气。其肉肥润而骨独燥，又能燥血中之湿。血闭癥瘕、惊气入腹、腹痛环脐者，皆因血为气郁也。漏下赤白、阴蚀、肿痛、疮多脓汁者，皆因血为湿乱也。治以乌贼鱼骨，如磁石之引针，琥珀之拾芥矣。  

再以惊气入腹之旨绎之，惊则气乱，入腹则气下趋而靡所止。乌贼鱼能于水中下矴粘石，又何患惊气之不止哉。
```