```markdown
半夏
    半夏味辛气平，辛则开结，平则降逆，为治呕吐胸满之要药。呕吐胸满者，少阳证也，故小柴胡汤不能缺此。推之治心痞、治腹胀、治咳、治咽喉不利，一皆开结降逆之功。要其所以结与逆者，由其有停痰留饮，乘阳微以为患，半夏体滑性燥，足以廓清之也。
    用半夏者，率以二陈汤能润大便，半硫丸能治虚秘冷秘，谓润而非燥，究亦何尝不燥也，遇津亏无湿之人投之，立贻祸殃。惟仲圣取其长而弃其短，胃反为脾伤不磨，非有滞浊，乃佐之以人参，益之以白蜜，俾半夏之燥性尽失，而胃中之谷气以行。又竹叶石膏汤、麦门冬汤、温经汤三证，亦未可以半夏劫液者。乃其所伍者，为竹叶石膏人参麦冬甘草粳米阿胶丹皮之属，是亦化半夏之燥而展其开降之能，所谓化而裁之存乎变也。
    小青龙汤曰渴者去半夏，小柴胡汤曰渴者去半夏，此可为半夏非不燥之明征。然半夏之燥，燥而滑者也，能开结能降逆，与燥而涩者不同矣。
```