```markdown
栝蒌根（即天花粉）栝蒌实（即瓜萎仁）  
栝蒌根与栝蒌实，本经皆属苦寒。李氏认为根性甘微苦酸微寒，实性甘寒，辨析得极为细致。  
草木之根荄，其性上行；果实则性复下降。栝蒌根能升发阴气上滋，故主燥热之烦渴；实能导痰浊下行，故主粘腻之结痛。此张氏之说至允，用二物者当作如是想。  
栝蒌根与葛根同主消渴身热，而仲圣治痉，则一用葛，一用栝蒌根何故？盖无汗而小便反少，气冲口噤，是风寒湿之邪，相搏于太阳阳明之交而不解，用葛根则能随麻黄辈散之于外。栝蒌根无解表之长，而证是身体强几几然，俾与桂芍诸物养筋脉则适相当，此其所以攸异也。  
栝蒌根本治热治渴，乃牡蛎泽泻散并不言渴，而其所伍者为泻水之物，是大病差后，虚热不免，而水去则阴复伤，以栝蒌根润液而补虚，除病即兼善后也。栝蒌瞿麦丸，上虽为渴而下则有寒，下寒故膀胱不利而水蓄，水蓄于下则阳浮于上，是渴为标寒为本，故以薯附温肺肾而化气，苓麦泄下蓄之水，栝蒌根止阳浮之渴。不用膏知者，以渴非实热也。  
栝蒌实之长，在导痰浊下行，故结胸胸痹非此不治。然能导之使行，不能逐之使去。盖其性柔，非济之以刚，则下行不力。是故小陷胸汤则有连夏，栝蒌薤白等汤则有薤酒桂朴，皆伍以苦辛迅利之品，用其所长，又补其所短也。
```