```markdown
# 人参益气汤

## 认证专家
中国中医科学院

## 组成
黄芪五分  人参  黄柏(去皮)  升麻  柴胡  白芍药各三分  当归  白术  炙甘草各二分  陈皮三分  生甘草二分

## 功效
补气，益水，清热。

## 主治
①《卫生宝鉴》：过汗亡阳变证。②《医统》：虚而瘛搐。

## 用法
上㕮咀，都为一服。水二盏半，先浸两时辰，煎至一盏，去滓热服，早食后、午饭前各一服。

## 运用
【临证举例】伤湿过汗  中山王知府次子薛里，因戏水，衣服尽湿，其母责之。至晚，觉精神昏愦，怠惰嗜卧。次日，病头痛身热，腿脚沉重。一女医用和解散发之，闭户塞牖，覆以重衾，以致苦热不胜禁，遂发狂言，欲去其衾。明日，寻衣撮空，又以承气汤下之，下后语言渐不出，四肢不能收持，有时项强，手足瘈疭，搐急而挛，目左视而白睛多，口唇肌肉蠕动，饮食减少，形体羸瘦。命予治之。具说前由。予详之，盖伤湿而失于过汗也。今盛暑之时，大发其汗，汗多则亡阳，百脉行涩，故三焦之气，不能上荣心肺，心火旺而肺气焦。夺汗无血，今发汗过多，气血俱衰，筋无所养，其病为痉。脾热则肌肉蠕动。气欲竭，热留于脾，故四肢不用。此伤湿过汗而成坏证明矣。当治时之热，益水之原救其逆，补上升生发之气。以人参益气汤治之，投之三日后，语声渐出，少能行步，四肢柔，食饮渐进，至秋而愈。

## 文献摘要
《内经》曰：热淫所胜，治以甘寒，以酸收之。人参、黄芪之甘温，补其不足之气而缓其急搐，故以为君；肾恶燥，急食辛以润之，生甘草甘微寒，黄柏苦辛寒以救肾水而生津液，故以为臣；当归辛温和血脉，橘皮苦辛，白术苦甘，炙甘草甘温，益脾胃，进饮食，肺欲收，急食酸以收之，白芍药之酸微寒，以收耗散之气而补肺金，故以为佐；升麻、柴胡苦平，上升生发不足之气，故以为使，乃从阴引阳之谓也。

## 方源
《卫生宝鉴》卷二十四
```